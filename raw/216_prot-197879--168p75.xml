<page>
  <seg>
framgått helt klart av debatten. Därför kan man inte säga så som Ingvar Carlsson gjorde i sitt huvudanförande.
</seg>
  <seg>
Låt mig rätta till ytterligare en felaktighet som återkommer i diskussionen. Det är att vi i vårt energialternativ skulle ha mera olja än regeringen, socialdemokraterna eller moderaterna. Så är ju inte fallet. Det räcker med att läsa vår motion för att få reda på det, och den finns tillgänglig också i regeringskansliet.
</seg>
  <intro>
INGVAR CARLSSON (s) kort genmäle:
</intro>
  <seg>
Herr talman! Till Olof Johansson vill jag bara kort säga att det är viktigt att de som skall delta i folkomröstningen får klart för sig före omröstningen om man menar att vi skall ha kvar kärnkraften i tio år eller om avvecklingen skall gå någorlunda snabbt, på två tre år. Det har en väldig betydelse för hela den omställning som samhället skall genomgå. Det är bra med flexibilitet, men det får vara inom måttliga gränser.
</seg>
  <seg>
Jag vill återkomma till Birgitta Hambraeus. Det är en sak om regeringen gör sig skyldig till felbedömningar och missgrepn — det har vi anklagat regeringen för. Men det Birgitta Hambraeus inte frågade utan påstod i debatten på Dramaten, det var att kärnkraftsanhängaretablissemanget, dit man måste räkna kärnkraftsföretag och anställda, tjänstemän med tjänstemannaansvar, avsiktligt planerar för en oljekris. Jag tycker fortfarande att en riksdagsledamot som kastar ut en sådan anklagelse måste ha något annat på fötterna än att de små oljebolagen säger att de priser de får ut f. n. ligger för lågt. Det kan rimligen inte vara allt som Birgitta Hambraeus har som bevis för sitt oerhörda påstående. Anledningen till att jag har tagit upp detta är att denna typ av inlägg, gjorda inför en publik som naturligtvis känslomässigt var på Birgitta Hambraeus sida, förgiftar hela den energipolitiska debatten och är väldigt farlig om vi, som Olof Johansson uttryckte det, vill ha en saklig debatt.
</seg>
  <seg>
Om nu Margaretha af Ugglas säger att man från moderaternas sida känner sig tveksam, men man ställer upp på folkomröstningen. Varför skall då Olof Palme betala kostnaderna? Om moderaterna ställer upp på folkomröstningen skall ni väl också vara med och stå för kostnaderna. Det går litet dåligt ihop för moderaterna på denna punkt. Det beror helt enkelt på att ni hela tiden låter taktiken vara i högsätet i denna oerhört svåra sakfråga.
</seg>
  <seg>
Vad är det för viktigt som kan komma ut av Harrisburg? Man kan i stället fråga: Varför ges inte amerikanska kärnkraftsreaktorer licenser för att starta efter Harrisburg? Varför har president Carter och kongressen tillsatt en lång rad kommissioner och kommittéer för att undersöka omständigheterna kring Harrisburgolyckan? Jo, därför att nya intressanta fakta kan komma fram. Optimisterna talar om att vi efter detta kan göra kärnkraften säkrare. Pessimisterna säger att kärnkraften är död. Mot den bakgrunden är det väl rimligt med eftertanke? Och varför skulle vi alla dra samma slutsatser av vad som kommer fram vid Harrisburgundersökningarna? Jag kan mycket väl tänka mig att moderaterna kommer att inta en helt annan ståndpunkt i den här frågan och dra helt andra slutsatser av vad som kommer fram vid undersökningarna än vad socialdemokraterna till slut gör.
</seg>
  <note>
Nr 168 Onsdagen den 6 juni 1979
</note>
  <note>
Energipolitiken, m.m.
</note>
  <note>
75
</note>
</page>
