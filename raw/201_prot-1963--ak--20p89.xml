<page>
  <note>
90 Nr 20
</note>
  <note>
Bidrag till driften av grundskolor m. m.
</note>
  <seg>
na att man gått med på statsbidrag till denna och uttalat sig för dess utbyggnadsplaner. Men i fråga om Hillelskolan, beträffande vilken ingen dunkelhet råder i livsåskådningsfrågor och beträffande vilken man känner till att den undervisar i den mosaiska religionsformen och i det hebreiska språket, har man inte velat gå med på att ge ett statsbidrag, vilket är beklagligt.
</seg>
  <seg>
Till Hillelskolan söker sig barn av såväl religiösa som icke religiösa föräldrar, som önskar att deras barn får ta del av den gamla mosaiska kulturen, vilken de önskar bevara, samtidigt som barnen på ett organiskt sätt beredes tillfälle att smälta in i det svenska samhället. Från pedagogisk synpunkt måste det anses synnerligen tillfredsställande, att barnen i denna skolform undviker att utsättas för den splittring mellan hemoch skolmiljö som ofta varit betungande för barnen, i synnerhet under de första skolåren.
</seg>
  <seg>
Ett bevis för att man på ansvarigt pedagogiskt håll uppskattat Hillelskolans undervisningsform utgör det faktum, att barnavårdsnämnden i Stockholm ett flertal gånger hänvisat barn av mosaisk trosbekännelse, vilka haft svårigheter i de vanliga skolorna, till Hillelskolan, och att dessa barn i denna skolas regi återfått sin psykiska balans.
</seg>
  <seg>
Ett annat förhållande som jag vill påpeka är, att Hillelskolan, även om den inte ännu är en internatskola, i viss mån fyller en funktion som riksskola. Ett flertal familjer har nämligen flyttat till Stockholm enbart för att ge sina barn tillfälle att studera vid Hillelskolan. Vi har den uppfattningen att det är detta som departementschefen åsyftat, när han i sin proposition nr 54 år 1962 nämner att statsbidrag bör utgå till internatskolor eller »i andra fall där det finns en stark pedagogisk motivering eller andra liknande skäl för sådant bidrag».
</seg>
  <seg>
En tredje omständighet som jag vill framhålla är att staten i alla länder i
</seg>
  <note>
Onsdagen den 8 maj 1963 fm.
</note>
  <seg>
Västeuropa, där det finns en så stor judisk grupp, att en skola över huvud taget är motiverad, har medgivit statsbidrag för sådana skolor. Om man i Sverige skulle avslå statsbidrag, skulle Sverige vara nästan helt allenastående i denna inställning i Europa.
</seg>
  <seg>
Hillelskolan har hittills kunnat upprätthållas tack vare frikostigt stöd från reparationsbetalningar från Västtyskland, vilka fr. o. m. nästa år inte längre kommer att utgå. Trots de stora personliga offer som föräldrarna gör för att hålla sina barn i Hillelskolan, kan den finansiellt inte upprätthållas om statsbidrag inte kan erhållas. Jag vill slutligen fästa uppmärksamheten på att Hillelskolan står under inspektion och är erkänd av Stockholms skoldirektion, som också rekommenderat statsbidrag.
</seg>
  <seg>
Jag vill därför, herr talman, också yrka bifall till reservation nr 3 av herr Boman m. fl. beträffande statsbidrag till Hillelskolan.
</seg>
  <intro>
Fröken KARLSSON (h) kort genmäle:
</intro>
  <seg>
Herr talman! För att det inte skall uppstå något missförstånd vill jag påpeka, att det verkade som om herr Källstad ville dra upp en gränslinje mellan högerns och de övriga reservanternas ställningstagande i denna fråga, även om den bara skulle gå på motionsplanet. Vi befinner oss på samma linje i dessa frågor. Jag vill erinra om att de tre oppositionspartierna i fjol fogade en reservation till punkt 32 i särskilda utskottets utlåtande nr 1, i vilket det hemställdes att målsättningen skall vara »att läsåret 1970/71 ingen klass normalt skall innehålla mer än 25 elever». En av reservanterna var herr Källstad.
</seg>
  <seg>
Det råder alltså inget tvivel om att herr Källstad och jag var på samma linje. Det är bara herr Källstad och hans parti som ändrat årtal.
</seg>
  <intro>
Herr HOLMBERG (k):
</intro>
  <seg>
Herr talman! Det är enligt min mening en riktig princip att skolmässig ut-
</seg>
</page>
