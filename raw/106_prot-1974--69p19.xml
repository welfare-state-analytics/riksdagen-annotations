<page>
  <seg>
tern i just det här hänseendet. Men det får inte vara så — och där finns naturligtvis en risk — att den samordningen mellan lönepolitik och skattepolitik används för att för löntagarna fördölja att vi har för högt skattetryck och därigenom möjliggöra att vi behåller detta alltför höga och för hela samhällsekonomin besvärliga skattetryck. Då har man använt samordningsinstrumentet på ett felaktigt sätt. Det finns risk för — och det har funnits klara tendenser till — att missbruka samordningen på det sättet.
</seg>
  <seg>
Jag förklarade för en stund sedan att skatter skall vi använda för att lösa problem, och jag deklarerade klart att det här inte är fråga om en social nedrustning samt att jag självfallet har precis samma uppfattning som herr Sträng, nämligen att skatter är nödvändiga just för att de mest behövande i samhället skall få vad de måste ha. Men vi skall inte ha skatter som leder till att alla i samhället, eller nästan alla i samhället, uppfattas som de mest behövande och att det blir en fördelning av pengar mellan människor som i och för sig inte skulle behöva dessa pengar — så att man plockar in pengar till staten för att den mäktiga staten sedan bättre skall kunna fördela pengarna tillbaka till människorna. — När vi har bortåt 1 miljon hyresgäster som behöver bostadsbidrag, är det uppenbarligen något fel. De lyfter bostadsbidragen därför att deras skatter är så höga, att de inte har råd att betala de mycket höga hyror som gäller i dag. Då måste det vara något fel — antingen på bostadspolitiken eller på skattepolitiken eller på både bostadspolitiken och skattepolitiken. Det sistnämnda är som bekant fallet.
</seg>
  <seg>
Våra gemensamma tillgångar ökar år efter år, sade Gunnar Sträng. Men vi har haft ett stillastående ett par år. Vi kan konstatera att de enskilda konsumenterna i vårt land under de senaste åren har fått det bättre uteslutande genom att de har fått pengar genom transfereringar, genom inkomstöverföringar. Om vi undersöker hur det kommer sig att vår konsumtion har kunnat stiga, finner vi att det beror på just att vi har tagit in för mycket i skatt och sedan betalat ut pengarna igen i form av transfereringar. Det är bara på det sättet som folk har fått det bättre. Då uppkommer frågan: Är det en rätt politik att bedriva, en politik som innebär att människor får det bättre bara på det sättet, att staten genom höga skatter får pengar att betala tillbaka till vederbörande skattebetalare? I så fall finns det ju ingen som helst gräns för skatteuttaget! Någonting skall väl få vara kvar av lönehöjningarna som vederbörande får disponera själv; det skall inte vara bara genom att samhället — stat och kommun =— betalar tillbaka pengar som människorna får det bättre. Det är alltså fråga om den enskildes valfrihet, den enskildes oberoende och den enskildes rätt att själv ta ansvaret för sin ekonomi. Detta vill jag slå vakt om, samtidigt som jag är beredd att dra in allt som erfordras för att ge de mest behövande det stöd de har behov av i dag.
</seg>
  <seg>
Går finansministern ut och frågar svenska folket generellt och rakt på sak, om man vill ha en inkomstförbättring genom höjda bidrag eller genom lägre skatter, är jag övertygad om att han får till svar: ”Jag vill hellre ha lägre skatter än högre skatter och få tillbaka skattepengarna i form av bidrag.”
</seg>
  <seg>
Det är alldeles riktigt att man i många borgerligt styrda kommuner i
</seg>
  <note>
Nr 69
</note>
  <note>
Fredagen den 26 april 1974
</note>
  <note>
Om tilläggsdirektiv till 1972 års skatteutredning, m. m.
</note>
  <unknown>
147
</unknown>
</page>
