<page>
  <seg>
mobiliseras för etablering av basindustrier inom moderna näringsgrenar. Vänsterpartiet kommunisterna har i särskilda motioner anvisat riktlinjerna för och stommen i ett sådant program. Därmed skulle ett statens industriverk också få en verkligt tung och meningsfull arbetsuppgift, nämligen att i detalj projektera sådana statliga industrier.
</seg>
  <seg>
Den förda politiken med gåvor till kapitalägarna har inte kunnat häva arbetslösheten. Man kan inte behandla arbetslösheten som om den vore en fråga om kapitalbrist. Det är inte brist på kapital utan snarare brist på för kapitalägarna tillräckligt profitabla projekt som orsakar en del av arbetslösheten. En annan del stammar ur kapitalkoncentrationen, ersättandet av arbetare med maskiner samt den ökade utslagningen.
</seg>
  <unknown>
Herr talman! Av vad jag här anfört framgår att vänsterpartiet kommunisterna inte tror på att inrättandet av detta nya industriverk är något större steg på vägen mot att lösa sysselsättningsproblemet i vårt land. Vi menar att andra och djärvare grepp måste till, men då vi inte kan acceptera de krav som framförs i reservationerna kommer vår grupp i den kommande voteringen att stödja utskottets hemställan på samtliga punkter.
</seg>
  <intro>
Herr SVANBERG (s):
</intro>
  <seg>
Herr talman! I den näringspolitiska debatten i vårt land framförs mycket ofta fantasifulla påståenden om hur överplanerat och styrt av statsmakterna vårt näringsliv skulle vara. Vi hörde ett bra exempel på det i herr Hovhammars anförande — hans skräckmålning av hur förfärligt det är i vårt samhälle. Jag undrar om inte herr Hovhammar har förläst sig på de skräckannonser som hans organisation förstör den svenska pressen med just nu. Jag tror att han har börjat tro på dem själv. Det är farligt, herr Hovhammar. Sluta med den annonseringen så slipper vi ifrån dylika utfall här också.
</seg>
  <seg>
Jag vill beteckna detta som våldsamma överdrifter i den mån det inte är medvetna osanningar. Det är tvärtom så att vi i vårt land i långa stycken saknar den branschplanering och koncentrerade satsning på en utbyggnad av näringslivet bransch för bransch som man har i så många andra länder. Vi upplever mycket starkt behovet av en mer sammanhållen och genomtänkt planering av hur våra ekonomiska resurser skall satsas och investeras för att ge den bästa effekten för hela samhället och alla dess medborgare. Vi saknar tyvärr också på vissa håll den vilja till samförstånd och samarbete som här skulle behövas.
</seg>
  <seg>
Det kan inte vara rimligt att vårt land, som är ett av de viktigare industriländerna i världen om vi ser det med hänsyn till folkmängden, inte till fullo utnyttjar samplaneringens och den genomtänkta industrioch samhällssatsningens alla möjligheter. Det är därför tillkomsten av detta industriverk, som vi nu diskuterar, kan hälsas med mycket stor tillfredsställelse som ett led i strävandena mot ett bättre sakernas tillstånd.
</seg>
  <seg>
Industridepartementet har sedan sin tillkomst gjort betydande insatser i vårt näringsliv, men utan tvivel har departementet hämmats av brist på planeringsresurser. Den centrala förvaltningsmyndigheten på industrins område är nu som vi alla vet kommerskollegium, men dess huvuduppgift
</seg>
  <note>
Nr 96
</note>
  <note>
Onsdagen den 23 maj 1973
</note>
  <unknown>
Näringspolitik
</unknown>
  <unknown>
m.m.
</unknown>
  <unknown>
45
</unknown>
</page>
