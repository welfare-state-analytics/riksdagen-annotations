<page>
  <note>
Nr 15.
</note>
  <note>
Ang. åtgärder för den inhemska sockerbetsodlingens uppehållande. (Forts.)
</note>
  <note>
40 Lördagen den 28 februari.
</note>
  <seg>
socker och anhåller om telegrafiskt svar och han får det svaret, att hans rekvisition är noterad och att leveransen skall ske då och då, så innebär detta, att ifrågavarande sockerparti skulle falla utanför den prisförhöjning, som högern föreslår skall komma staten och betodlarna till del, under det att de som köpa sockret, konsumenterna, icke skulle slippa att betala det ökade beloppet. När man från högerns sida lägger fram ett så pass irrationellt och underligt förslag som detta, tycker jag att man bör tala tyst om att subventionen till sin form är irrationell och leder till underliga konsekvenser. Om det finns något förslag, som, genomfört i verkligheten, skulle leda till underliga konsekvenser, är det väl det förslag, som högern i dag presenterat riksdagen.
</seg>
  <seg>
Jag skall sluta med att säga några ord om denna understödspolitiks eventuella fortsättning.
</seg>
  <seg>
Jag har tillsammans med andra motionärer framlagt ett förslag om att riksdagen skulle göra en påtryckning på regeringen i syfte att regeringen må uppbjuda alla sina krafter för att vid de stundande förhandlingarna se till, att man får fram ett sådant avtal mellan sockerfabriksaktiebolaget och betodlarna, att något särskilt stöd icke längre bör kunna påfordras. Nu säger herr Carlström, att den ståndpunkten ha vi vikit ifrån. Nej, det ha vi icke gjort, och vi anse, att utskottsutlåtandet icke ger stöd för ett sådant påstående. Utskottet understryker i sin motivering önskvärdheten av ifrågavarande syfte. Jag fäster också uppmärksamheten på att vi säga ifrån i vår motion, att vi anse att regeringen bör vidtaga åtgärder för att ett fortsatt understöd må kunna undgås. Vi ha aldrig förklarat i vår motion, att ett sådant understöd under inga omständigheter längre skall kunna lämnas, men så mycket vill jag säga, att om icke genom statens och de intresserade parternas ansträngningar under innevarande år åvägabringas en uppgörelse mellan de båda kontrahenterna, som tryggar för framtiden en sockerbetsodling utan fortsatt särskilt understöd här 1 vårt land, är det alldeles självklart, att då få vi i den nuvarande situationen anse det tämligen hopplöst att vänta på, att sockerbetsodlingen någonsin skall kunna stå på egna ben, och då är ingenting annat att göra än att inrikta oss på att odlingen bör till en viss gräns nedbringas och avvecklas. Jag frånsäger mig icke rätten att vid denna avveckling ännu någon gång vara med om att ge ett stöd från statens sida, som karakteriseras av att man utgår från nödvändigheten att nedbringa betodlingen men som för den del av denna odling, som man vill upprätthålla, medför sådana villkor, att icke arbetslönerna och arbetstillfällena i alltför hög grad äventyras.
</seg>
  <seg>
Jag menar alltså, att min ståndpunkt i denna fråga är ganska klar. Jag tror, att den politiken kan försvaras, att man i ett övergångsläge sådant som det förevarande av sociala skäl ger betodlingen ett stöd för att man under tiden skall kunna vänta och se. Blir det då bättre konjunkturer med nya möjligheter, har man icke givit detta understöd förgäves. Blir det åter icke bättre konjunkturer utan läget i världen blir sådant, att den svenska sockerbetsodlingen är dömd till undergång, ha vi icke heller handlat förgäves, därför att vi under övergångstiden ordnat det så, att övergången blivit mjukare än den eljest skulle ha blivit, och därför att vi sett till, att de sociala svårigheterna icke alltför starkt poängterats.
</seg>
  <seg>
Herr förste vice talman! Jag tillåter mig med dessa ord yrka bifall till utskottets hemställan med den ändring beträffande motiveringen, som innefattas i den av herr Björnsson m. fl. avgivna, vid utskottets betänkande fogade reservationen.
</seg>
  <note>
Häruti instämde herrar Björk 1 i Tryde, Lovén, Andersson i Höör, Bergström 1 Hälsingborg, Andersson i Malmö, Vougt, Borggren och Törnkvist i Bjuv samt fru Nordgren.
</note>
</page>
