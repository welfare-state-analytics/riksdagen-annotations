<page>
  <note>
58 Nr 4.
</note>
  <note>
Ang. Sveriges utrikespolitik.
</note>
  <seg>
Detta tycker jag är — för att citera ett uttryck ur regeringsberättelsen i ett annat sammanhang — att driva sina ståndpunkter eller krav i internationella frågor till det absurda. Man hjälper ju varken sig själv eller andra med att, om man inte kan driva sin vilja igenom i hela dess omfattning, själv gå ut i öknen. Vad man då börjar blir och förblir en ökenvandring och ingenting annat, och den ökenvandringen hoppas jag skall besparas vårt folk.
</seg>
  <seg>
Emellertid omfattar ju också den utveckling, som snabbt fortgår i Europa, långt ifrån endast militärpolitiska problem. Den avser också att genom samarbete skapa den styrka som är nödvändig för att ge Europa dess rättmätiga plats i det internationella sammanhanget. Det första spåret härvidlag för till den europeiska koloch stålunionen.
</seg>
  <seg>
Det är med synnerligen stor glädje som man måste hälsa den svenska regeringens beslut att följa Englands exempel att låta sig representeras hos denna unions högsta myndighet genom en delegation. Det hade kanske varit lyckligare, om detta skett redan vid denna unions tillkomst, såsom fallet var med Englands representation. Om så hade skett, hade det säkerligen gjort intryck av en helhjärtad samarbetsvilja. Men jag vill inte på något sätt antyda — det vill jag försäkra herr statsrådet Hammarskjöld, som numera finns här närvarande — att jag hyser den uppfattningen, att någonting direkt har försuttits härigenom. Utan tvivel har det gjort ett gott intryck, att Sverige som den andra europeiska makten i ordningen har låtit sig representeras hos unionen.
</seg>
  <seg>
Men vad som har gjort mig betänksam i detta sammanhang är ett utdrag, som jag skall be att få läsa upp ur den rapport vilken denna unions högsta myndighet avgav till unionens församling och som synes peka på att man åtminstone hos denna högsta myndighet har den uppfattningen, att det föreligger en artskillnad mellan den svenska och den brittiska och amerikanska formen för representation hos unionen. Det står där: »Den svenska regeringen har befullmäk-
</seg>
  <note>
Onsdagen den 4 februari 1953.
</note>
  <seg>
tigat sin delegation att förhandla med den högsta myndigheten om lösningen av de problem, vilka handelsförbindelserna mellan unionens ekonomiska system» — detta är ett dåligt uttryck, det står »Wirtschaftssystem» i den tyska upplagan, och jag har inte kunnat i hast finna en bättre översättning — »och Sverige kan bringa med sig. Den har i allmänhet till uppgift att arbeta i gemensamt intresse och att förverkliga ett nära samarbete, vilket befordrar utvecklignen av den internationella handeln och produktionen. Men», fortsätter den högsta myndigheten, »Storbritanniens och Förenta staternas regeringar hava dessutom åt sina delegationer överlåtit en uppgift av nytt slag, vilken skiljer den från de traditionella diplomatiska beskickningarna: åstadkommandet av en nära och varaktig associering med unionen.»
</seg>
  <seg>
Jag vet inte om den skiljaktighet i uppfattningen om svensk medverkan i det ena fallet och brittisk-amerikansk medverkan i det andra fallet, som kommit till synes i denna rapport, är grundad på ett medvetet avståndstagande från svensk sida från den hållning, som Storbritannien och Förenta staterna har intagit, och om avsikten varit att för Sveriges del markera en lägre grad av samarbete än vad dessa makter ansett angeläget 'att upprätta.
</seg>
  <seg>
Sveriges hållning har ju ofta sammanställts med Englands, och vi har många gånger fått dela en kritik, som har betecknat England såsom ett till samarbete ovilligt land. I det här fallet återfinnes vi efter England, fortfarande enligt uppfattningen hos den högsta myndighet, hos vilken vår beskickning är ackrediterad. Beror denna skillnad bara på ett missförstånd eller ett illa valt uttryckssätt hos den högsta myndigheten, är det naturligtvis mycket beklagligt, men då kan saken tillrättaläggas. Skulle det återigen ha varit Sveriges avsikt att bedriva ett ännu lösare samarbete än t. ex. England har tänkt sig — och jag tycker mig inte alldeles sakna stöd härför i vissa, låt vara en smula otydliga uttryck, i regeringsberättelsen — är det och måste detta utåt te sig som anmärkningsvärt.
</seg>
</page>
