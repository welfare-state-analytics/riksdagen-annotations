<page>
  <note>
Måndagen den 25 januari 1960 fm.
</note>
  <note>
Nr 2 87
</note>
  <note>
Vid remiss av statsverkspropositionen m. m.
</note>
  <seg>
gången av det nya decenniet. Den betyder en sänkning av levnadsstandarden, som främst drabbar de sämst ställda. Om den skall vara signifikativ för det nya decenniet, har förhoppningarna om en bättre politik från statsmakternas sida redan gått upp i rök, detta särskilt därför att omsättningsskatten av regeringen betecknats som inledningen till en ny skattepolitisk linje med tyngdpunkten lagd på konsumtionsbeskattningen.
</seg>
  <seg>
Ett annat dåligt tecken är att folkpensionärerna än en gång synes få tömma de svikna löftenas bittra kalk. Regeringen har som bekant, under högljutt bifall från högern och folkpartiet, beslutat reducera den utlovade folkpensionshöjningen för innevarande år med mellan 55 och 65 procent. Detta betyder att de utlovade beloppen om 700 kronor till ensamstående folkpensionär och 820 kronor till äkta makar med ett enda penndrag förvandlats till 250 respektive 350 kronor. Det är den sorgligt ryktbara besparingsutredningens förslag som här går igen. Det är ingenting mindre än en utmaning mot den sociala anständigheten, att det enda förslag från denna utredning, som har accepterats av regeringen, är det som drabbar de sämst ställda i samhället. Motivet har angivits vara de statsfinansiella svårigheterna. Varje rättänkande människa måste emellertid reagera mot att man på detta sätt försöker använda folkpensionerna som en budgetregulator, och det är upprörande att man tydligen utan betänkligheter ämnar lägga ned de medel, som sparas på minskningen av folkpensionshöjningen, på en ytterligare ökning av de redan tidigare våldsamt uppskruvade militära utgifterna.
</seg>
  <unknown>
Den kommunistiska gruppen motsätter sig försöket att beröva folkpensionärerna den pensionshöjning som utlovats av alla partier och som enhälligt godkänts av väljarna vid folkomröstningen och vid pensionsvalet. Vi har
</seg>
  <seg>
därför väckt motion i båda kamrarna — motionen i denna kammare har nr 7 — med yrkande att den för året utlovade folkpensionshöjningen obeskuren kommer pensionärerna till godo och att de sålunda erhåller 700 respektive 820 kronor i förhöjning. Det borde vara en hederssak för riksdagen att inleda det nya decenniets politik med att korrigera besparingsutredningens och regeringens förslag genom ett bifall till vår motion.
</seg>
  <seg>
I övrigt fortsätter de sociala stenåldersmännen inom högern sin krigsdans, men kretsen av dessa figurer har utökats genom att folkpartiet och centerpartiet nu också producerat sig i genren. Dessa partier försöker visserligen i de socialpolitiska frågorna skilja ut sig från det generande sällskapet med högern. Medan högern vill rasera praktiskt taget hela den sociala byggnaden på en gång, vill de båda andra borgerliga partierna ta bit för bit, men slutmålet är tydligen detsamma för alla tre. Jag tror mig bäst illustrera folkpartiets och centerpartiets inställning med en liten anekdot: Prästen kommer till en bondgård och frågar en liten pojke efter hans far. »Han är i vedboden och hugger svansen av hunden.» »Vad säger du pojke, det är ju rena djurplågeriet!» »Asch, det är inte så farligt, han hugger en bit i taget.»
</seg>
  <seg>
De borgerligas antisociala attacker skonar inte ens barnen och de sjuka. Högerns inställning till barnbidragen är känd. Den vill dessutom slopa de fria ferieresorna för barnen. Den vill avskaffa statsbidraget till sjukkassorna. Den vill öka karenstiden för sjukpenning från 3 till 7 dagar. Den vill höja karensbeloppet för fria läkemedel från 3 till 5 kronor. Den vill försämra bostadsvillkoren och avskaffa statens reglerande och kontrollerande verksamhet på byggenskapsområdet. Den vill med andra ord öppna vägarna för en ohämmad spekulation på bostadsmarknaden.
</seg>
  <seg>
Låt mig i detta sammanhang säga
</seg>
</page>
