<page>
  <note>
Nr 3.
</note>
  <note>
Vid remiss av statsverkspropositionen. (Forts.)
</note>
  <note>
6 Fredagen den 17 januari f. m.
</note>
  <seg>
vilka själva leva i armod och betryck, och vara till skada för samhället i dess helhet. Detta innebär, att vi från början och till slutet komma att bekämpa alla försök att höja jordbrukstullarna. Vårt land är numera övervägande ett industriland, och modernäringens intressen få vägas mot andra näringars intressen. Särskilt för vår exportindustri skulle en direkt brödfördyrande politik vara till skada. Det har för övrigt vid flera tillfällen visats, att även större delen av den jordbrukande befolkningen har direkt nackdel av höjda tullar samt att endast ett mindretal och visst icke det mest betryckta skulle ha något gagn av de åtgärder, vilka enligt trontalet skulle »tillgodose det oavvisliga behovet av skyndsam förbättring av läget». Vi kunna alltså icke reflektera på den utvägen. Hänvisar man till, att industritullarna trycka jordbruksbefolkningen, så svarar jag utan tvekan, att vi gärna äro med om en beskärning av industritullarna, därest detta visar sig vara en framkomlig väg till lättande av betryck och till främjande av sund ekonomisk utveckling. Utredning härom pågår ju för övrigt.
</seg>
  <seg>
Av det övriga i regeringens önskelista beträffande jordbrukshjälpen torde vi kunna vara med om det mesta. I synnerhet skola vi med glädje medverka till sådana åtgärder, som kunna befrämja exporten av jordbruksprodukter och utveckla jordbrukskooperationen. Vi medverka också gärna till ett bättre ordnande av jordbrukskrediten, till förbättrad lantbruksundervisning m. m., med ett ord till allt, som kan vara ägnat att varaktigt gagna modernäringen och giva dess utövare en god och tryggad bärgning. Men vi möta med misstro allt, som smakar kvacksalveri, som möjligen skulle kunna bringa någon lättnad för stunden men icke hjälpa varaktigt. Om vi överhuvud skola kunna reflektera på någon åtgärd av mera drastiskt slag, måste det vara under de starkaste garantier för att det endast är fråga om något mycket tillfälligt och tidsbegränsat. För min del tror jag emellertid, att man gör klokt uti att huvudsakligen inrikta sig på framtiden och taga dagens plåga såsom något övergående. Jordbruksministern deklarerar ju själv öppet, att i den mån svårigheterna äro beroende av världsläget de »undandraga sig möjligheten av ett ingripande». Varför skall man då kvacksalva?
</seg>
  <seg>
Under den sedan månader pågående agitationen för statliga åtgärder och ävenledes i statsverkspropositionen har saken lagts upp så, som om man egentligen hade att göra med endast ett enda stort problem för jordbruksbefolkningen, problemet om att göra jordbruket mera lönande för dess idkare. Det har heller icke saknats försök att presentera hela Jordbruksbefolkningen såsom vore den blott en själ och ett hjärta, förenad i nöden, enig om vad som bör krävas och beredd att broderligt dela vad som kan uppnås. Själv har jag hört en storpatron med vibrerande stämma förklara, att det egentligen är för att kunna förbättra sina lantarbetares läge, som han strävar och strider, organiserar möten och anför deputationer. Jordbruksbefolkningen har självt sörjt för, att den idyllen störts och förstörts. Förmodligen kommer det att förarga en del, om jag erinrar om den bekanta Hörbyresolutionen, vari skånska jordbrukare protestera mot tullagitationen, och ännu mera förargelse vållar det väl, om jag talar om Mörebönderna och deras behandling av lantarbetarna. Men det är verkligen påkallat, att mitt i allt det uppstyltade det erinras om verkligheten, om att det också vid jordbruket finnes olika grader av betryck och om att det är statsmakternas förpliktelse att tänka främst på dem, som sitta svårast till. Utan tvivel ha i allmänhet lantoch skogsarbetare samt den stora massan av små torpare och arrendatorer det svårast. Men de äro egentligen alldeles bortglömda i regeringens program för lindrandet av jordbruksbefolkningens bekymmer. Så mycket viktigare då, att riksdagen uppmärksammar deras läge. Det blir tillfälle att i annan ordning än vid remissdebatten taga upp deras frågor, behovet av att fullständiga jordinnehavet, att skyd-
</seg>
</page>
