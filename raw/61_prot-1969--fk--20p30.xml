<page>
  <note>
Tisdagen den 29 april 1969
</note>
  <note>
Nr 20 31
</note>
  <note>
Ang. avdrag vid beskattningen för bilkostnad vid resa mellan bostad och arbetsplats
</note>
  <seg>
lingen inom näringslivet kan det ifrågasättas om 1 000 mil bör vara en en gång för alla fastlåst gräns vid vilken bilkostnadsavdraget bör reduceras.» I kammardebatterna underströks dessa synpunkter av reservanternas talesmän. »Vi tror att den reducering som nu åsättes efter 1000 körda mil möjligen kommer för tidigt. Det bör kanske vara 1 200, 1 300 eller 1500 mil», sade talesmannen i andra kammaren.
</seg>
  <seg>
Den utredning som riksdagen begärde har så småningom resulterat i den proposition som vi nu behandlar. I propositionen föreslås att avdraget liksom hittills skall bestämmas av riksskattenämnden men att vissa grunder för beräknandet av avdraget skall fastställas i kommunalskattelagen.
</seg>
  <seg>
Översatt till kronor och mil innebär förslaget vid nuvarande kostnadsnivå att avdraget blir 3 kronor per mil för körsträckor intill 1000 mil per år och 2 kronor per mil för körsträckor som överstiger 1000 mil per år.
</seg>
  <seg>
Vid första påseendet kan resultatet förefalla att vara enbart en uppräkning av de nuvarande beloppen med 50 respektive 25 öre per mil. Men de föreslagna reglerna innehåller en principiell förändring som utgör en påtaglig förbättring. Propositionen har övergett den gamla uppdelningen mellan fasta och rörliga bilkostnader och rör sig i stället med begreppen årsbundna och milbundna kostnader. Principen är att milbundna kostnader skall få dras av i sin helhet för hela körsträckan till och från arbetsplatsen, oberoende av körsträckans längd, medan de årsbundna kostnaderna delas upp på körningen till och från arbetet och privatkörningen och bara får dras av i den mån körningen till och från arbetet uppgår till högst 1000 mil per år. Skillnaden gentemot vad som nu gäller är att värdeminskning genom slitage räknas som milbunden kostnad och alltså får dras av i sin helhet utan någon maximering av miltalet. Detta innebär en avsevärd
</seg>
  <seg>
förbättring i förhållande till de regler som nu tillämpas.
</seg>
  <seg>
Men detta är också det enda erkännande man kan ge förslaget. I övrigt tillgodoser det tyvärr inte vad riksdagen syftade till år 1967, nämligen att bereda större rättvisa åt dem som har särskilt långt mellan bostad och arbetsplats.
</seg>
  <seg>
Den schablon som föreslås i propositionen sägs bygga på ett antagande att alla skattskyldiga, som kör bil till och från sitt arbete, dessutom kör 1 300 mil om året privat. Detta antagande är grundat på en enkätundersökning, som statens avtalsverk utförde år 1966 bland 3300 statstjänstemän som använder egen bil för resor i tjänsten. Denna enkät utvisade enligt vad som uppgivits att den privata körsträckan för praktiskt taget samtliga uppgick till 1300 mil oberoende av hur långt vederbörande kört i tjänsten. Materialet i undersökningen har emellertid inte redovisats på sådant sätt att man får uppgifter om spridningen inom gruppen och inte heller om tjänstemännens löneställning eller tjänsteresornas frekvens. Det finns anledning ifrågasätta om den undersökta gruppen — med starkt inslag av befattningshavare i hög tjänsteställning såsom provinsialläkare, veterinärer, lantmätare och präster — är representativ för genomsnittet inom den stora och heterogena gruppen av skattskyldiga som använder egen bil för resor till och från arbetet och har rätt till avdrag därför. Vidare måste man beakta att utrymmet för privatresor är mycket större om bilen bara används för tjänsteresor en eller annan dag i veckan eller kanske någon gång i månaden än om den nyttjas för dagliga resor till och från arbetsplatsen. I det senare fallet står ju bilen i regel parkerad på arbetsplatsen eller i närheten av den under arbetstiden och kan då inte användas av familjen, Men det finns ytterligare en omständighet som utredningen tycks ha förbisett helt
</seg>
</page>
