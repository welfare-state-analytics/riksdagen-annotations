<page>
  <note>
Nr 87
</note>
  <note>
Torsdagen den 25 maj 1972
</note>
  <note>
Vissa åtgärder mot
</note>
  <note>
narkotikamissbruket, m. m.
</note>
  <note>
58
</note>
  <seg>
grova brottslingar som måste behandlas på ett annat sätt. Det är klart att vi alla strävar efter att socialvården generellt sett skall vara frivillig, men vi måste acceptera att narkomaner måste behandlas på ett speciellt sätt just därför att narkomanin representerar ett så starkt giftberoende att det krävs alldeles särskilda behandlingsåtgärder. Det är detta som man har missat i socialutskottets betänkande, och det gör mig mycket bekymrad.
</seg>
  <seg>
Man talar om symtomteorin och menar därmed att det egentligen är samhällets fel att narkomanin har fått en sådan utbredning. Det råder sociala missförhållanden och man skall bota narkomanin genom att förändra samhället, genom att skapa en bättre social miljö. Jag tror att vi behöver ha en bättre social miljö, jag tror att vi behöver ha ett annat samhälle på det sättet att vi måste förstärka normbildningen och den enskildes ansvar. Men vi måste komma ihåg att när en person väl en gång har blivit narkoman gäller det att hjälpa honom ur giftberoendet. Det är det som är det centrala, och tyvärr är det också det som är det svåra. Den problematiken verkar det inte som om socialutskottets majoritet hade velat förstå, och det tycker jag som sagt är mycket beklagligt.
</seg>
  <seg>
Fru Sigurdsen gick ganska hårt åt mig. Det är jag inte ledsen för i och för sig, eftersom jag inte är rädd för att diskutera de här frågorna. Jag vill ta upp ett par punkter i vad fru Sigurdsen sade. Först var det det här centrala registret. Jag har nämnt en motivering till detta förut. En annan motivering är att ett centralt register gör det möjligt att värdera olika behandlingsmetoder. Hur skall man kunna värdera behandlingsmetoder, ifall man inte har något register över narkomaner? Det är det som är den grundläggande motiveringen för ett sådant centralt register.
</seg>
  <seg>
Sedan säger fru Sigurdsen att ett sådant här angiverisystem skall vi väl ändå inte ha. Men det finns kanske anledning att erinra om att domstol har skyldighet att till körkortsregistret anmäla domar för narkotikabrott. Det anses alltså acceptabelt.
</seg>
  <seg>
Jag har i den motion som jag väckt i anslutning till propositionen framhållit att jag tror att institutionsvård inte skall vara längre än nödvändigt därför att den i sig inte är någonting positivt. Men skall man sträva efter att förkorta institutionsvården är det nödvändigt att den som skrivs ut från en sluten anstalt får kontakt med en person som liksom håller i vederbörande hela tiden tills de värsta symtomen är över. Det har inte utskottet egentligen brytt sig om. Jag tycker annars att det var en mycket positiv tanke, och jag skulle gärna ha velat se att man hade utarbetat någon plan för hur en sådan kontaktverksamhet skulle fungera.
</seg>
  <seg>
Utskottet säger att en särskilt betydelsefull roll spelar i detta sammanhang socialstyrelsen. Ja, det kan jag hålla med om. Den borde i varje fall spela en betydelsefull roll. Men jag måste säga att socialstyrelsen tyvärr under många år har missat dessa frågor på ett ganska upprörande sätt. Man fick exempelvis år 1967 ett uppdrag från narkomanvårdskommittén att utarbeta råd och anvisningar för hur narkomanvården skulle bedrivas. Men ännu i denna dag har sådana anvisningar icke sett dagens ljus. I höstas upplyste socialministern i en debatt i denna kammare om att nu var råd och anvisningar att vänta men, som sagt, fortfarande lyser de med sin frånvaro. Jag har ingenting emot att socialstyrelsen får en personalförstärkning — det tror jag behövs. Men det
</seg>
</page>
