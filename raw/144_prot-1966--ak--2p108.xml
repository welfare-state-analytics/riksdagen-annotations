<page>
  <note>
Onsdagen den 19 januari 1966 fm.
</note>
  <note>
Nr 2 109
</note>
  <note>
Vid remiss av statsverkspropositionen m. m.
</note>
  <seg>
vi vid det tillfället trots högre levnadsstandard sämre ställt med en så viktig detalj som den dagliga födan. Med pengar kan vi inte skaffa oss vår försörjning om inte tillräckliga överskott står att uppdriva. Om dessa övertas av ett internationellt organ för dirigering av hjälpen till u-länderna, förstår vi att pengarna inte räcker långt. Det räcker i varje fall inte med det.
</seg>
  <seg>
Man får ofta höra och läsa i den allmänna debatten — inte minst i valtider — att trygghetskravet är av fundamental betydelse för människorna. Det är naturligtvis alldeles riktigt. Vi vill gärna i vårt land framstå såsom de främsta när det gäller att tillförsäkra individerna trygghet — inte minst är det fallet med regeringspartiet.
</seg>
  <seg>
Men hur stämmer avrustningen i fråga om livsmedelsförsörjningen med trygghetskravet? Anser man inte tryggheten för den dagliga födan vara lika mycket värd som t. ex. tryggheten mot arbetslöshet och tryggheten inför ålderdomen? Varför skall vi överlåta åt andra att garantera oss den trygghet som ligger i en tillräcklig livsmedelsförsörjning, om vi nu över huvud taget kan få den tryggheten utifrån?
</seg>
  <seg>
Inom centerpartiet har vi alltid varit och kommer även i fortsättningen att vara mycket noga med att tryggheten för människorna skall garanteras på alla områden där den kan garanteras. Därför kan vi inte vara med om att äventyra tryggheten på livsmedelsförsörjningens område. Vi anser att tryggandet av den dagliga födan är en av de viktigaste av alla trygghetsåtgärder vi kan vidta, och den är lika viktig för barn, medelålders och gamla människor.
</seg>
  <seg>
De övriga skälen för ett tillräckligt omfattande jordbruk är så många, att jag nu inte hinner gå in på dem. De skälen är lokaliseringspolitiska, befolkningspolitiska, försvarspolitiska, handelspolitiska, socialpolitiska etc. etc.
</seg>
  <seg>
De synpunkter, som kan anföras på dessa områden, får vi vänta med till
</seg>
  <seg>
dess vi så småningom skall diskutera jordbruksfrågan. Men eftersom produktionsvolymen är något av ett riktmärke när det gäller att lösa andra problem inom jordbrukspolitiken, anser jag det vara ofrånkomligt att man gör klart för sig vilka problem som rätt snart kommer att uppstå när det gäller livsmedelsförsörjningen. De problemen gäller inte bara vårt eget land, utan de har betydligt större räckvidd.
</seg>
  <intro>
Herr MAGNUSSON i Borås (h):
</intro>
  <seg>
Herr talman! Det är beklagligt att den finansplan, som regeringen framlagt i år, liksom tidigare finansplaner endast är en preliminär beräkning över inkomster och utgifter för det närmaste budgetåret. Den ovisshet som detta medför gör det svårt inte bara för riksdagen att ta ställning, utan de osäkerhetsmoment vid bedömning av utvecklingen som frånvaron av en fast och klar budgetpolitik medför gör det svårt även för näringslivet att arbeta.
</seg>
  <seg>
Orsaken till att vi har dessa förhållanden är att söka i bristen på balans i vår ekonomi, och för den bristen får väl regeringen ta ansvaret.
</seg>
  <seg>
Innevarande budgetår är belysande för tillståndet. Osäkerheten i beräkningarna framgår tydligt. Sedan riksstatsförslaget framlades beräknas nu statens inkomster stiga med inte mindre än 1200 miljoner kronor, och när kompletteringspropositionen i vår framläggs stiger väl denna siffra ytterligare.
</seg>
  <seg>
Ser man några år tillbaka i tiden, finner man liknande förhållanden. Det är inte tillfredsställande att så dåligt underbyggda riksstatsförslag framläggs.
</seg>
  <seg>
Den nämnda siffran visar också på ett åskådligt sätt den inflationistiska utvecklingen i vårt land, en utveckling som ingalunda är till löntagarnas fördel utan endast tillgodoser en hungrande regerings krav på nya skatteinkomster utan att riksdagen behöver fatta några som helst beslut härom. Orsakerna till
</seg>
</page>
