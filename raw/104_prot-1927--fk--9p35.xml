<page>
  <note>
Nr 9.
</note>
  <note>
Om upphävande av värnpliktiges mönstrings-
</note>
  <note>
skyldighet
</note>
  <note>
m. m.
</note>
  <note>
(Forts.)
</note>
  <note>
36 Onsdagen den 23 februari.
</note>
  <seg>
De äro huvudsakligen tre. Beträffande utskottets två sista skäl måste Jag säga, att de icke på något sätt övertyga om att den önskvärda effektiviteten skulle föreligga. Det ena går ut på, att mönstringen skulle möjliggöra en »beräkning vid de särskilda truppförbanden av det antal värnpliktiga av olika årsklasser, som kan väntas komma att inställa sig vid mobilisering». Och utskottet tillägger: »På tillförlitliga uppgifter i detta avseende måste givetvis krigsorganisationens omfattning grundas.» Det ligger i sakens natur att detta argument icke kan vara så särdeles starkt. Jag ber herrarna att av utskottets utlåtande inhämta, huru stora belopp i böter, som under ett år komma in på dessa femkronor. Exempelvis under budgetåret 1925—1926 inflöt icke mindre än 144,000 kronor, vilket skulle innebära att närmare 30,000 personer underlåtit att mönstra. Jag undrar om icke detta resultat överensstämmer med den erfarenhet herrarna ha om i vilken utsträckning värnpliktiga underlåta att fullgöra denna skyldighet. Nu vill jag visst icke säga, att det är ett skäl att taga bort detta mönstringsförfarande att man uraktlåter att fullgöra en skyldighet, men det tyder på att det argument, som utskottet här anför, icke kan åberopas som något bevis för att någon som helst reell effektivitet föreligger.
</seg>
  <seg>
Och detsamma gäller naturligtvis utskottets tredje argument, då utskottet säger, att »genom mönstringsanmälan kontrolleras även, huruvida de värnpliktiga äga kännedom om den årsklass de tillhöra». På den punkten tror jag att erfarenheten ännu starkare lär oss, att det är på helt andra vägar, som vederbörande värnpliktiga hålla reda på sin årsklass och tjänstgöringsskyldighet. Därom skaffa de sig sin kunskap, då de äro ute och fullgöra sin värnplikt. Men det sker helt säkert inte genom mönstringen.
</seg>
  <seg>
Så kommer det skäl, som utskottet först anför, och jag må medge att detta kan synas ha något fog för sig. Det avser sådan specialutbildad personals placering, som man vill nå med särskilda kallelser och som man därför måste något bättre ha reda på. Men härvidlag kan jag inskränka mig till att erinra därom att i motionen talas även om en inskränkning av mönstringsskyldigheten. Det kunde ju tänkas, att under utredningen kunde finnas något sätt, varpå sistberörda syfte kunde vinnas.
</seg>
  <seg>
Det återstår att svara på frågan: Finns det något skäl att taga bort mönstringen? I detta avseende torde det väl alltid vara ett skäl att taga bort en straffbestämmelse, mot vilken det visat sig att ett så stort antal människor årligen fela för att bli dömda till böter, utan att de själva äro övertygade om eller ha minsta känning av, att de begått någonting oriktigt. Och olägenheten växer med antalet som bötfälles. När därtill kommer, enligt vad erfarenheten visar, att i ett stort antal fall personer måste anhållas och inställas för att avtjäna dessa böter, något som ofta väckt förstämning och missmod även hos vederbörande myndigheter, då ligger enligt min uppfattning häri ett skäl att icke bibehålla dessa icke effektiva bestämmelser. Jag ber alltså, herr talman, att med denna motivering få yrka bifall till det förslag, som innehålles 1 den av herr Hage och herr Johansson i Sollefteå avgivna reservationen.
</seg>
  <intro>
Herr Westman:
</intro>
  <seg>
Herr talman! Jag ber att få säga några ord med anledning av det yrkande, som framställts av den siste ärade talaren. Andra lagutskottet har i sitt utlåtande framhållit de viktiga uppgifter, som mönstringen har att fylla. Utskottet har därvidlag naturligtvis icke stött sig på sin egen visdom, utan på de uttalanden, som gjorts av den s. k. värnpliktskommissionen, vilken tillsattes 1918, och på de uttalanden, som i samma ärende under den senaste tiden gjorts av krigsministrar av växlande regeringar. Herr Luterkort invände nu, att det system, som avser att fylla dessa uppgifter, skulle vara ineffektivt, och om jag fattade herr Luterkort rätt, stödde sig herr Luterkort
</seg>
</page>
