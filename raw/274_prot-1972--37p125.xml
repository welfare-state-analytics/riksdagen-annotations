<page>
  <note>
$ 26 Om översyn av bestämmelserna om tillsyn av stiftelser
</note>
  <intro>
Herr statsrådet LIDBOM erhöll ordet för att besvara herr Westbergs i Ljusdal (fp) den 11 januari framställda interpellation, nr 15, till herr justitieministern, och anförde:
</intro>
  <seg>
Herr talman! Herr Westberg i Ljusdal har frågat justitieministern om han anser tiden vara inne för en översyn av lagstiftningen om stiftelser. Enligt fastställd ärendefördelning ankommer det på mig att besvara interpellationen.
</seg>
  <seg>
Svensk rätt innehåller inte någon samlad reglering av stiftelseinstitutet. Vissa allmänna bestämmelser finns i 1929 års lag om tillsyn över stiftelser. Dess huvudsakliga syfte är att ge en grund för offentlig kontroll och tillsyn av vissa allmännyttiga stiftelser. Det principiella kravet på tillsyn är emellertid försett med flera undantag. Bl. a. gäller att stiftaren kan föreskriva att stiftelse inte skall stå under tillsyn.
</seg>
  <seg>
I riksdagen har vid skilda tillfällen väckts frågor om översyn av lagstiftningen om stiftelser. Senast behandlades ämnet av riksdagen år 1970. Då avslogs vissa motioner om en sådan översyn, bl.a. under hänvisning till pågående utredningsarbete.
</seg>
  <seg>
Sedan dess har riksdagen beslutat om ändring i 1929 års lag på en punkt, nämligen i fråga om den lägre värdegräns vid vilken stiftelse inte skall stå under tillsyn. Denna gräns har sålunda höjts från 10 000 till 20 000 kronor. Vidare kommer inom kort att läggas fram proposition med förslag till lagreglering av permutationsinstitutet.
</seg>
  <seg>
Som interpellanten påpekar innehåller samarbetsutredningens betänkande vissa förslag som gäller stiftelser. Sålunda föreslås dels att det allmänna skall få representation i styrelsen för vissa större allmännyttiga stiftelser, dels att vissa sådana stiftelser som inte står under tillsyn enligt 1929 års lag skall åläggas att avge offentlig redovisning.
</seg>
  <seg>
Samarbetsutredningens betänkande bereds för närvarande inom industridepartementet i samråd med justitiedepartementet. Avsikten är att en proposition på grundval av betänkandet skall läggas fram för riksdagen i höst eller senast i början av nästa år. Huruvida det därefter kan bli aktuellt att ta upp frågan om en större och mera allmän översyn av lagstiftningen om stiftelser är svårt att säga i dag.
</seg>
  <note>
Under detta anförande övertog herr tredje vice talmannen ledningen av kammarens förhandlingar.
</note>
  <intro>
Herr WESTBERG i Ljusdal (fp):
</intro>
  <seg>
Herr talman! Jag tackar statsrådet för svaret på min interpellation.
</seg>
  <seg>
Av svaret att döma har regeringen inte ännu tagit ställning till samarbetsutred ningens uttalade mening, att en översyn av den lagstiftning som reglerar stiftelseinstitutet bör komma till stånd. Det är dock snart två år sedan utredningen lade fram sitt betänkande, och det borde enligt min mening ha funnits tid att bilda sig en uppfattning om behovet av en översyn av lagstiftningen på det här området. Utredningen framhåller också klart att tiden nu bör vara mogen att vidta en genomgripande översyn av den lagstiftning som reglerar detta institut.
</seg>
  <note>
Nr 37
</note>
  <note>
Torsdagen den 9 mars 1972
</note>
  <note>
Om översyn av bestämmelserna om tillsyn av stiftelser
</note>
  <note>
125
</note>
</page>
