<page>
  <note>
76 Nr 9
</note>
  <note>
Onsdagen den 6 mars 1963
</note>
  <unknown>
Ändring i sjukförsäkringslagens bestämmelser om karenstid
</unknown>
  <seg>
kan underlåta att relatera. Fröken Karlsson på verkstadskontoret hade varit sjuk och kommit tillbaka till arbetet efter några dagar. På chefens fråga: »Det var väl inget allvarligt fel» svarade hon: »Nej då, bara litet snuva.» Chefen går genom dörren ut på verkstaden och träffar där Gustavsson, som också kommit tillbaka efter några dagars sjukdom. På samma fråga svarar emellertid Gustavsson: »Jo, ett tusan så allvarligt fel. Snuva för 143 kronor och 54 Öre.»
</seg>
  <seg>
Den svenske arbetaren och arbeterskan har i dag faktiskt inte råd att stanna hemma vid en lindrigare infektionssjukdom, utan man håller sig uppe så länge man kan i hopp om att bli bra utan bortovaro från arbetet. Alla förstår ju att detta innebär, dels risk för sjukdomens förvärrande, dels också risk för att man smittar sina kamrater på arbetsplatsen. Och detta i sin tur medför ju betydande ekonomiska förluster för såväl företagare som anställda. Det medför också för samhällets del minskad produktion.
</seg>
  <seg>
Som vi vet har tjänstemännen nått sin förmån i fråga om karensdagarna genom avtal. Och till detta säger slutligen Metallarbetaren i ovan refererade artikel: »Det är dock inte alla skäl, som talar för att frågan om ersättning för karensdagarna bör avgöras vid förhandlingsbordet. Därmed vinner man nämligen trygghet endast för de kollektivavtalsanställda. Stora grupper skulle ändå ställas utanför den trygghetsom andra fått del av. För att vinna ekonomisk trygghet åt alla måste man gå lagstiftningsvägen.» Jag instämmer helt i de synpunkter Metallarbetaren här anfört.
</unknown>
  <unknown>
Det finns i denna kammare flera representativa företrädare för metallarbetarna, och jag förmodar att de också är överens med sitt förbundsorgan.
</seg>
  <seg>
Till sist skulle jag också vilja instämma i ett enda ord, som yttrats av statsminister Erlander i fråga om karensdagarna, och detta ordet är »varför». Sig-
</seg>
  <seg>
naturen Gsven har i tidningen Fackföreningsrörelsen för något år sedan refererat följande som herr Erlander sade: »Varför ska t. ex. du och jag ha sjukersättning från första dagen om vi blir sjuka under det att en arbetare får vänta tre dar?» yttrade statsminister Erlander till Lennart Hyland i en FIB- intervju. Varför? Varför har inte den av statsministern påtalade = olägenheten bringats ur världen? Är det socialministern som satt sig på tvären, är det han som bromsat? Vid många fackliga kongresser har den här frågan ventilerats. Regeringen har varit väl underrättad om den fackliga opinionen. Har då inte regeringen haft skyldighet att eliminera just de orättvisor som statsministern själv ställer fram i blixtbelysning? Om den hade gjort det så hade statsministern inte behövt avsluta sina funderingar på den här punkten med det lilla förargliga ordet varför.
</seg>
  <seg>
Herr talman, med detta ber jag att få yrka bifall till motion nr 330 i denna kammare.
</seg>
  <intro>
Herr SVENSSON i Kungälv (s):
</intro>
  <seg>
Herr talman! Alldeles säkert är både regeringen, riksdagen och utskottet medvetna om den opinion som finns för att få bort karensdagarna. Naturligtvis håller inte berörda parter kvar karensdagarna bara därför att de tycker att det är intressant att vara besvärlig.
</seg>
  <seg>
De synpunkter som kan anföras mot denna motion är kända sedan länge, och jag skall därför försöka att fatta mig kort när jag nu gör en liten summering.
</seg>
  <seg>
Motionen är egentligen omöjlig redan från början, eftersom den skiljer mellan dem som är sjuka på grund av yrkesskada och dem som är sjuka på vanligt sätt, om jag så får uttrycka det. Vi har i sjukförsäkringen infört en samordning av dessa kategorier. Utskottet och riksdagen har tidigare sagt och säger om igen, att denna samordning är så värdefull att den inte får släppas.
</seg>
</page>
