<page>
  <note>
Nr 96
</note>
  <note>
Onsdagen den 15 mars 1978
</note>
  <note>
Utrikes-, handels-
</note>
  <note>
och valutapolitisk debatt
</note>
  <note>
96
</note>
  <intro>
STURE KORPÅS (c):
</intro>
  <seg>
Herr talman! Att Sveriges utrikespolitik är alliansfri hindrar oss inte från att driva vissa huvudfrågor i umgänget mellan folken. Vi har arbetat för de fattiga människornas rätt till en bättre tillvaro. Vi har arbetat mot tortyr och förödmjukande behandling av fångar. Vi har arbetat särskilt intensivt med rustningsfrågorna. Vi har arbetat med de internationella miljöproblemen. Vi har försökt skapa internationell opinion mot övergrepp och förtryck från politiska regimer som de i Sydafrika och Chile.
</seg>
  <seg>
Denna vår utrikespolitik har ett brett folkligt stöd. Detta är i sin tur ett uttryck för det humanistiska arv som vi delar med folken i vår närmaste omgivning. Denna gemenskap med västvärldens värderingar vill vi emellertid inte alltid kännas vid. Det kan vara förklarligt att vi vill svära oss fria från andel i de folkmord och i den kulturförstörelse som följde Västerlandets politiska och ekonomiska expansion i spåren. Denna inställning kan emellertid leda till isolering också från sådant i det västerländska kulturarvet som utgör själva grunden för vår strävan mot en rättfärdigare värld.
</seg>
  <seg>
Skall vår kraft betyda något för formandet av denna bättre värld, måste den också inriktas på att utveckla den ideella kraften hos de folk som delar vårt historiska arv. Tillsammans med dem kan vi bekämpa det destruktiva i vårt arv. Tillsammans med dem kan vi förädla arvet från de grekiska demokratierna, banbrytande i all sin ofullkomlighet. Tillsammans med dem kan vi förädla arvet från den romerska rätten och från den arabiska naturvetenskapen. Tillsammans med dem kan vi förädla frihetsarvet från de germanska skogsfolken i norr.
</seg>
  <seg>
Vår nutid är otänkbar utan arvet från Jerusalem och Betlehem. Den är otänkbar utan Sokrates och Thomas av Aquino. Den är emellertid inte heller tänkbar utan Montesquieu, Marx, Mill och Einstein.
</seg>
  <seg>
Framtiden är otänkbar utan detta arv, men det räcker inte. Framtiden är lika otänkbar, om det inte ur detta arv växer fram nya filosofer och andliga ledare, som formulerar de idéer som skall göra det möjligt för västerlandet att gå vidare — inte längre förödande världen utan i harmoni med den.
</seg>
  <seg>
I våra utrikespolitiska ställningstaganden fördömer vi regimer, som uppenbart våldför sig på människor och på varje ansats till folkvilja. Det är angeläget att vi så gör. Av olika skäl är vi emellertid inte alltid konsekventa. Det finns en risk i detta. Om vi påtalar våldsregimer i några fall men inte i andra, kan vi ge intrycket att vi gillar eller åtminstone accepterar de regimer som vi inte påtalar.
</seg>
  <seg>
Det är klart att vi inte kan ställa våra krav på folkstyrelse i länder utan demokratisk tradition. Även i politiskt avseende behöver ett samhälle tid för att utvecklas och mogna. Det får emellertid inte hindra oss från att ställa förväntningar om ambitioner i den vägen på regeringar som vi har nära samarbete med.
</seg>
  <seg>
Det finns en tendens hos vissa grupper i Sverige att se sig blinda på vissa staters framsteg i ekonomisk och social utveckling men bortse från att den politiska friheten är minimal, att oppositionen befinner sig i fängelse eller är tystad på annat sätt och att stora grupper söker lämna landet eller redan lever i
</seg>
</page>
