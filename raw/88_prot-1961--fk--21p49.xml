<page>
  <note>
50 Nr 21
</note>
  <unknown>
Ang. socialförsäkringens organisation
</unknown>
  <seg>
Det är också naturligt att man inte ger sig på problemet om administrationen förrän man löst frågan om det materiella innehållet och de regler som skall gälla för en viss verksamhet. Detta konstaterande måste nästan betraktas såsom en naturlag då det ju gäller att få saker och ting behandlade och beslutade i rätt ordning.
</seg>
  <seg>
Herr förste vice talmannen förklarade vidare, vilket även reservanterna anför i sin reservation, att man vill visa hänsyn mot de nuvarande nio bolagen. Jag har väldigt svårt att förstå allvaret och slagkraften i ett sådant argument. Det gäller här cirka 200 personer. De har, herr talman, sedan årtionden varit på det klara med att framtiden måhända ter sig osäker. De har säkerligen för sin personliga del tagit ställning till vad de skall göra i framtiden. Med nuvarande högkonjunktur och snabba utveckling av olika socialförsäkringsgrenar torde dessa 200 personer heller inte behöva hysa några större personliga bekymmer för vart de skall ta vägen i fortsättningen.
</seg>
  <seg>
Jag kan heller inte, herr talman, tro att det skulle vara någon önskan att visa hänsyn mot nio stycken privata aktiebolag i detta land som skulle motivera att man gör ett så pass uppseendeväckande avsteg från vad som annars är vanligt och naturligt, nämligen att man först gör en ordentlig utredning och sedan skickar ut den på remiss innan man fattar beslut. Någon sådan hänsyn har man inte tidigares visat mot privata företag i detta land. Jag skulle därför vara mycket intresserad av att få veta det verkliga skälet till att man har denna stora brådska.
</seg>
  <intro>
Herr VIRGIN (h) kort genmäle:
</intro>
  <seg>
Herr talman! Utskottets ärade ordförande och talesman säger att det inte föreligger några skumma — jag kommer inte ihåg adjektivet — spekulationer i det uttalande som administrationsnämnden gör när den säger, att frågan om en självständig yrkesskadeförsäkring i framtiden måste aktualiseras. Det tror jag gärna, och såvitt jag kunde höra av
</seg>
  <note>
Fredagen den 19 maj 1961
</note>
  <seg>
inläggen i debatten har ingen heller påstått något sådant. Det är uppenbart att det kan var angeläget att undersöka frågan om behovet av en självständig yrkesskadeförsäkring i framtiden. Vårt motionsyrkande går ju också ut på att en sådan utredning skall göras innan riksdagen tar ställning i denna fråga.
</seg>
  <seg>
När samma sak diskuterades 1954 framhöll departementschefen i fråga om en centralisering av yrkesskadeförsäkringsverksamheten, att centraliseringsfrågan är förenad med så många problem av skiftande natur, att något ställningstagande icke rimligen kan ske utan ytterligare utredning. Jag vet inte om att det skulle ha skett någon utredning som klarlagt avvecklingsproblemen, men nu anser sig departementschefen kunna låta den ske i efterhand.
</seg>
  <seg>
Herr Strand säger vidare att det inte kan anses försvarbart att hålla nio bolag för en verksamhet av denna art. Jag vet inte om riksdagen behöver lägga sig i antalet bolag. Så länge verksamheten bedrives under konkurrens och bolagen sköter sig bra spelar det väl ingen roll hur många bolag som finns, förutsatt att de lyckas hålla konkurrenskraftiga premier och sköter verksamheten bra.
</seg>
  <seg>
Inför den ständigt växande statliga administrationsapparaten måste väl också de allra ivrigaste förespråkarna för utvidad statsdrift någon gång känna ängslan för att den väldiga statliga organisationen kanske inte arbetar så effektivt som vore möjligt och som man kan begära. Då borde man väl med glädje hälsa de möjligheter som bjuds att genom ett konkurrensmoment få in en automatisk kontroll. Ju större ovilja som kan spåras mot konkurrens, desto större är sannolikt behovet av denna konkurrens. Jag tycker att yrkesskadeförsäkringsverksamheten är ett bra exempel på en fruktbärande och stimulerande konkurrens, som vi borde slå vakt om så länge det finns möjligheter att göra det.
</seg>
  <intro>
Herr förste vice talmannen STRAND (s) kort genmäle:
</intro>
  <seg>
Herr talman! Jag nämnde redan i början av mitt förra anförande att i två
</seg>
</page>
