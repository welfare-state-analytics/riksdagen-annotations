<page>
  <note>
44 Nr 14
</note>
  <note>
Tisdagen den 28 april 1959
</note>
  <note>
Svar på interpellation ang. hjälpklassklientelets yrkesutbildning
</note>
  <intro>
Herr SENANDER (k):
</intro>
  <seg>
Herr talman! Jag tycker det skulle vara synnerligen värdefullt om statstjänarorganisationerna uppmärksammade denna sak. Man kan inte sätta likhetstecken mellan statstjänarorganisationerna och den stora massan av medlemmar. Medlemmarna är nämligen oerhört förbittrade över att de ställts utan medinflytande under förhandlingarnas gång.
</seg>
  <seg>
Jag är överens med statsrådet om att vi skall spara debatten till dess propositionen kommer från utskottet och vi får tillfälle att behandla den här frågan i dess helhet.
</seg>
  <seg>
Härmed var överläggningen slutad.
</seg>
  <note>
$ 4
</note>
  <note>
Svar på interpellation ang. hjälpklassklientelets yrkesutbildning
</note>
  <intro>
Chefen för ecklesiastikdepartementet, herr statsrådet EDENMAN, erhöll på begäran ordet och yttrade:
</intro>
  <seg>
Herr talman! Med andra kammarens tillstånd har herr Antonsson till mig riktat några frågor som avser, huruvida jag, mot bakgrunden av hjälpklasselevernas situation vid avslutad skolgång, är beredd att medverka till åtgärder för att förbättra möjligheterna till en för dessa ungdomar lämpad yrkesutbildning.
</seg>
  <seg>
Jag vill inledningsvis framhålla att det vid reformarbetet inom vårt utbildningsväsende ständigt måste vara en målmedveten strävan att beakta också de av olika skäl handikappade barnens och ungdomarnas speciella situation och söka lösa de många och i vissa fall svårlösta problem, som är förknippade därmed. Rätten att genom det allmännas försorg erhålla en ändamålsenlig utbildning såsom grundval för att aktivt kunna deltaga i produktionen och samhällslivet över huvud taget gäller naturligtvis i särskilt hög grad de grupper, som på grund av olika slags handikapp har extra stora anpassningssvårigheter.
</seg>
  <seg>
Vad beträffar hjälpklassutbildningen — som ju är avsedd för sådana intellektuellt utvecklingshämmade elever, som är oförmögna att med framgång deltaga i den vanliga skolundervisningen men som inte är i behov av undervisning i särskola — så har denna utbildning under de senaste åren snabbt fått en ökad omfattning; för närvarande undervisas i hjälpklass närmare 2,5 procent av det totala elevantalet i den obligatoriska skolan. För hjälpklasserna, liksom för övriga slag av specialklasser, har numera också skapats betydligt gynnsammare arbetsbetingelser än tidigare. Inom ramen för den hjälpklassundervisning, som meddelas i folkskolan och enhetsskolan, försöker man steg för steg anpassa dessa elever till yrkesoch samhällslivet. Arbetet i hjälpklasserna har en uttalat praktisk inriktning. Slöjd och annat manuellt arbete har större utrymme i hjälpklasserna än i vanlig klass. Hjälpklasselevernas särart gör att extra vikt lägges vid yrkesvägledningen. En särskild svårighet för många av dessa elever är, att de ofta ej förstår sin begränsning inför yrkesvalet. Hjälpklasslärarens uppgift blir då att i samarbete med kurator, yrkesvalslärare och föräldrar söka länka in elevens intresse på sådant yrkesområde, som han med utsikt till framgång kan ägna sig åt.
</seg>
  <seg>
I gällande timoch kursplaner för hjälpklassernas högstadium i enhetsskolan har också utbildningens praktiska syfte starkt betonats. I åttonde årskursen har hemkunskap och hushållsgöromål, förberedande yrkesteori och praktisk yrkeskunskap tilldelats 19 veckotimmar, och eleverna har dessutom möjlighet att såsom tillvalsämne med två veckotimmar välja bl. a. praktisk yrkeskunskap eller slöjd. Det reducerade veckotimtalet i skolan medger vidare, att de elever som så önskar kan delta i lättare förvärvsarbete enligt särskilda av arbetarskyddsstyrelsen utfärdade bestämmelser.
</seg>
  <seg>
I nionde årskursen undervisas hjälp-
</seg>
</page>
