<page>
  <note>
--
</note>
  <note>
Nr 59.
</note>
  <note>
Ang. anslag till bekämpande av arbetslösheten m. m. (Forts.)
</note>
  <note>
92 Lördagen den 4 juni e. m.
</note>
  <seg>
för dörren vidtoge åtgärder för att vara beredd att möta det arbetslöshetselände, som uppstår, när det visar sig att industrierna måste stoppa. Jag tror, att det vore på tiden, att man övervägde den saken grundligt och ingående. Om jag icke alltför mycket tar fel ha vi en kommitté, som jag tror lever än och som har till uppgift att undersöka arbetslöshetens orsaker. Jag vet icke, om den har avlämnat något utlåtande, men jag skulle vilja hemställa till socialministern, att han ville höra sig för, hur det förhåller sig med denna kommitté. Vidare ha vi ett annat förslag, som legat länge på Kungl. Maj:ts bord, och som jag tror är under överarbetning, och det är förslaget om arbetslöshetsförsäkring. Vore det icke skäl, att man också tog upp den saken och såg efter, huruvida det icke vore möjligt att både arbetsgivare och arbetare själva under goda år vore med om att bidraga till understöd, då arbetslöshet inträder? Jag tror, att det ur statsekonomisk synpunkt vore av synnerligen stor betydelse.
</seg>
  <seg>
Efter som jag kom in på frågan om arbetslöshetsförsäkring, kan jag icke underlåta att säga några ord till herr Järte. Han är så benägen att klandra arbetarnas organisationer, därför att de skaffat sig kassor och därför att de icke använda dessa uteslutande till att betala arbetslöshetsunderstöd åt sina medlemmar. Jag skulle vilja fråga honom, hur stora kassor arbetsgivarna skaffat sig för att kunna lämna sina anställda understöd, när arbetslöshet inträder. Jag tror icke, att herr Järte kan peka på ett enda bolag eller någon enda arbetsgivare, som lagt ett öre åt sidan för att bispringa sina anställda, när de bli fockade från fabrikerna. Försök och håll efter även arbetsgivaresidan en liten smula, herr Järte.
</seg>
  <seg>
Jag skall till slut be att få framställa ett litet säryrkande beträffande motiveringen. Det yrkandet är av den art, att det bör ansluta sig till den av de föreslagna motiveringarna, som kommer att av kamrarna antagas. Det förhåller sig nämligen så, att när Kungl. Maj:t avlämnade sin proposition rörande anslag för arbetslöshetens bekämpande, befanns det, att det belopp å 500,000 kronor, som innevarande års riksdag ställt till Kungl. Maj:ts förfogande för att användas i vissa fall för att få verksamhet i gång, var orört, då ingen ansökan om bidrag från nämnda anslag hade inkommit. Sedan dess ha dylika ansökningar inkommit, och Kungl. Maj:t har också fattat beslut om utlämnande av bidrag från detta anslag. Det förefaller, som om det för närvarande icke funnes mycket kvar av anslaget. Det har inom första kammaren framställts förslag om att riksdagen, då den nu kommer att besluta om detta anslag av 25 miljoner kronor till arbetslöshetskommissionen, skulle upprepa sitt beslut, som fattades i våras, att 500,000 kronor av detta anslag på 25 miljoner kronor skulle få ställas till Kungl. Maj:ts fria förfogande för att användas på samma sätt, som det tidigare anslaget har använts. För att kunna åstadkomma detta, är det nödvändigt att få ett tillägg till motiveringen. Första kammaren har för sin del antagit följande tillägg. Jag skall sedan angiva, på vilken punkt i motiveringen det skulle införas: »Under åberopande av vad utskottet i saken anfört i sitt utlåtande nr 14 vid denna riksdag angående tilläggsanslag för arbetslöshetens bekämpande vill utskottet tillstyrka, att även av nu ifrågavarande anslag för nästkommande budgetår ett belopp av 500,000 kronor ställes till Kungl. Maj:ts förfogande för att efter prövning av Kungl. Maj:t användas till främjande av företagsverksamhet, varigenom i största möjliga utsträckning ökade arbetstillfällen må kunna beredas.»
</seg>
  <seg>
Jag skall be att få framställa detta yrkande och hemställa att det, som jag nyss nämnde, måtte införas i den motivering, som av kamrarna må komma att godkännas. Det skall införas i utskottets motivering på sidan 23 såsom fortsättning på sista stycket. I den av herr Oscar Olsson m. fl. avgivna
</seg>
</page>
