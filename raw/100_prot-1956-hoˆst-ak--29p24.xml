<page>
  <note>
Tisdagen den 13 november 1956
</note>
  <note>
Nr 29 25
</note>
  <note>
Svar på interpellation ang. åtgärder för ökning av bostadsbyggandet i Stockholm
</note>
  <seg>
hänsyn till denna kraftiga ökning av arbetskraften kan man inte undgå att ställa den frågan, huruvida det är brist på effektivitet eller annat som gör att vi inte kan bygga mer än som nu sker, när det tack vare ökad maskinell utrustning och andra åtgärder är möjligt att åstadkomma en större bostadsproduktion med mindre antal arbetare än tidigare. Jag skulle därför, eftersom herr Andersson i Dunker sitter med i arbetsmarknadsstyrelsen, vilja skicka med honom en önskan om att arbetsmarknadsstyrelsen måtte i alldeles särskild grad ta sig en titt på detta problem.
</seg>
  <seg>
Vad beträffar frågan om hur gammalt ett hus kan bli, så vill jag erinra om att enligt sakkunskapens mening är bostadsfastigheter, som byggdes på 1880—1890-talen, i dag som regel rivningsmogna. Utvecklingen på bostadsområdet har gjort att vi inte längre är betjänta av att ha fastigheter med WC på gården och utan moderna bekvämligheter i övrigt. Det lönar sig inte att bygga om sådana fastigheter, utan det är mera ekonomiskt att riva dem och bygga nya hus. Jag tror också att utvecklingen i fortsättningen kommer att gå i den takten, att de hus, som i dag bygges, inte kan beräknas stå mer än 70—980 år.
</seg>
  <seg>
Herr Andersson i Dunker är betänksam mot ett ökat bostadsbyggande här i Stockholm därför att man därigenom skulle kunna dra hit folk från andra delar av landet. Men vad saken gäller är ju att skaffa bostäder åt invånare i Stockholm som i dag saknar egna lägenheter. Eftersom Stockholms expansion förts på tal vill jag emellertid nämna att under en följd av år under kriget och åren därefter offrade Stockholms stad mycket pengar på att genom propaganda av olika slag avråda folk från att ta anställning i Stockholm. även om staden inte har fortsatt med denna propaganda, så gör man å andra sidan inte några åtgärder i syfte att dra hit vare sig industrier eller arbetskraft.
</seg>
  <intro>
Herr CASSEL (h):
</intro>
  <seg>
Herr talman! Den diskussion som här förts har framför allt rört sig om tillgången på arbetskraft för bostadsbyggandet i Stockholm och andra delar av landet. Jag skall inte ta upp tiden med att fortsätta denna debatt, utan jag vill något beröra en annan sida av problemet, nämligen frågan om kapitalförsörjningen och penningmarknadens möjligheter att skaffa de krediter som behövs för att bygga bostäder.
</seg>
  <seg>
Departementschefen har i sitt interpellationssvar och även under den fortsatta debatten ganska klart sagt ifrån, att det minimiprogram på 53 000 lägenheter, som uppställdes i våras, skall hållas. Vi har också fått några små glimtar av hopp om att det skulle kunna byggas en del utöver detta minimiprogram. Det skulle mycket glädja oss alla, om så kunde bli förhållandet, men om man jämför å ena sidan dessa hoppets glimtar och å andra sidan det regeringskontrakt, som ingåtts mellan socialdemokrater och bondeförbundare, eller vad finansministern i höstriksdagens remissdebatt hade att säga om det bistra ekonomiska klimat, som vi måste räkna med, och om den restriktivitet på penningmarknaden som måste upprätthållas ännu under överskådlig tid framåt, då frågar man sig vad det finns för grund för de förhoppningar som statsrådet Ericsson här uttalat. Finns det verkligen några förutsättningar för att resurserna på penningmarknaden skall ge oss möjligheter att överskrida det minimiprogram för bostadsbyggandet som «fastställts? Har statsrådet någon täckning för att inge oss förhoppningar om en sådan ökning?
</seg>
  <seg>
Herr talman! Det skulle vara mycket angeläget att få ett svar från socialministern på den frågan. Det är viktigt både för dem här i Stockholm som hoppas att få en lägenhet och för oss alla ute i landet, ty bostadsproblemet är ett hela landets problem. Det skulle därför vara ytterligt tacknämligt, om statsrådet ville ge oss en liten antydan om hur
</seg>
</page>
