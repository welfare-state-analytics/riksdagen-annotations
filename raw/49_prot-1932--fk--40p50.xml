<page>
  <note>
Lördagen den 28 maj f. m. 51
</note>
  <seg>
Det förefaller mig, som om hela det sätt, varpå samverkan nu på olika håll sker, är olyckligt. Eller vad skall man säga när man ser partier, vars talare och pressrepresentanter beteckna andra med det egna formellt samgående partiers gärning, som en gärning helt till landets skada, när man frånkänner kartellpartierna varje politisk förtjänst, och då man samtidigt skriver, som det t. ex. heter i den första rapporten från ett socialdemokratiskt valkretsförbund i år: vårt parti har beslutat att gå självständigt fram i valrörelsen, kartellbeteckningen blir »arbetarpartiet» och under detta står partibeteckningen: »socialdemokraterna». Skulle det ej ur om jag så får säga renlighetssynpunkt vara bättre, att varje parti, utan att riskera att en hel del röster förloras, får gå fram ensamt för sig för sina män, sina åskådningar, för den politik, som dess anhängare gilla, och därmed erhålla inflytande på landets ledning i den mån det kan samla meningsfränder? Därmed sluppe man en agitation, som säger: »rösta med oss fast ni ha annan mening, annars går det riktigt galet». Var och en grupp finge då i stället samla röstvärden och representanter i den mån det finnes medborgare, som tro på partiets uppgifter och åskådning. Det förefaller mig, herr talman, som om det för den föreliggande propositionen gåves så goda skäl, att man icke kan säga, att om man i voteringen fäller propositionen — jag vågar ju ej förutsätta annat än att så kommer att ske — det sker på de bästa skälen.
</seg>
  <intro>
I detta anförande instämde herr Lindhagen.
</intro>
  <intro>
Herr Ekman:
</intro>
  <seg>
Herr talman, mina herrar! Hans excellens statsministern karakteriserade utskottets invändningar mot den kungl. propositionen som små erinringar. Jag undrar, om den karakteristiken är riktig. Jag tror, att bakom de skäl, som utskottet har anfört för sin ståndpunkt, ligga viktiga principiella uppfattningar, och hela denna fråga är, trots det läge, vari den nu ligger, dock av den betydelse, att man måste taga den denna gång på allvar för att om möjligt få den bort ur diskussionen. Hans excellens statsministern framhöll såsom det förnämsta skälet från hans sida för ett bifall till den kungl. propositionen, att det nuvarande valsättet hindrar stora valgrupper från allt individuellt inflytande på valet, och han utvecklade detta vidare så, att det kan ju inte vara riktigt, att inte varje valman har samma inflytande på valet av representanter som varje annan valberättigad man i detta land.
</seg>
  <seg>
Nu vill jag erinra om att proportionalismen hos oss infördes såsom en motvikt emot majoritetsvalen. Genom dessa senare förhindrades ju bortåt halva nationen att utöva något individuellt inflytande på tillsättandet av riksdagsmännen. Men genom proportionalismen ville man just införa ett mera individuellt inflytande för valmännen på valen. Skulle man nu gå vidare och draga ut konsekvenserna av hans excellens statsministerns ståndpunkt, borde man väl inte sluta, förrän varje valman får sin riksdagsman. Det blir konsekvensen av ett sådant resonemang. Envar sin egen riksdagsman! När proportionalismen infördes här i landet, var det emellertid aldrig tal om att det skulle skapas en sådan oerhört preciserad matematisk rättvisa, utan meningen var den, att idéer och meningsriktningar, som icke med majoritetsval kunde göra sig hörda inom riksdagen, skulle få sin representation, så att man fick företrädare för varje mera betydande meningsriktning i landet. Detta är idén med det proportionella valsättet, och inte den matematiska rättvisa, som aldrig kan genomföras.
</seg>
  <seg>
Den matematiska rättvisan är, som vi alla veta, icke allt. Är det så, att idéer, representerade av en minoritet, ha någon verklig livskraft, så dröjer det inte länge, förrän de tränga fram, när de nu ha representation i riksdagen, till en ledande ställning. Detta ha vi sett. Det har gått så under den korta tid,
</seg>
  <note>
Nr 40;
</note>
  <note>
Ang. riksmandat vid andrakammarval. (Forts.)
</note>
</page>
