<page>
  <intro>
BENGT FAGERLUND (s):
</intro>
  <seg>
Herr talman! Jag hade tänkt att börja med att hälsa arbetsmarknadsministern och förutvarande ordföranden i arbetsmarknadsutskottet välkommen till denna kammardebatt, men han finns inte här och därför kan jag hoppa över den saken. Jag vill i alla fall uttala den förhoppningen att han, eftersom utskottet har varit enigt om skrivning till regeringen med anledning av socialdemokratiska motioner, ser till att åtgärder snart vidtas, så att vi får resultat.
</seg>
  <seg>
Herr talman! Samma dag som vi här i riksdagen behandlar den svenska arbetsmarknadspolitiken genomför den europeiska fackliga samorganisationen en kampanj för ökad sysselsättning för alla i hela Europa. Organisationen representerar 40 miljoner fackligt anslutna arbetare. Formerna för kampanjen är olika. I vissa länder genomför man generalstrejker och i andra, t. ex. i Sverige, uppvaktar man regeringen med krav på kraftfullare sysselsättningsskapande åtgärder. Kampanjen genomförs i Sverige gemensamt av LO och TCO, och möten anordnas i Stockholm, Göteborg och Malmö.
</seg>
  <seg>
Bakgrunden är att 7 miljoner människor i Europa saknar arbete. Vi vet att många av dessa är ungdomar som aldrig har fått en chans till den rätt som borde vara självklar för alla människor, rätten till arbete. Den aktion som nu genomförs är den första i sitt slag i Västeuropa. Aktionen visar de fackliga organisationernas gemensamma uppfattning och värdering av arbetet som ett led i människornas försök att förverkliga sig själva och finna en meningsfull tillvaro. Arbetslösheten är vårt största gissel och måste på alla sätt motverkas. Ett misslyckande är bevis på att det samhällssystem som Västeuropa har icke kan ge människorna den trygghet som de har rätt att fordra. Om vi icke lyckas lösa dessa problem, kan ropen på starka människor på nytt höras och den demokratiska rättigheten att tala och tänka fritt ånyo hotas. I värsta fall kan Europa återigen kastas in i förödande katastrofer, om icke enbart 7 miljoner arbetslösa människor kan räknas som en katastrof. Under alla förhållanden är det en katastrof för de människor som drabbas av arbetslöshet.
</seg>
  <seg>
Vi socialdemokrater kan icke acceptera en politik som icke ger människor arbete. När vissa regeringar i dag anser att man bör hålla tillbaka inflationen till priset av en arbetslöshet som drabbar miljontals arbetstagare, protesterar vi högt och ljudligt, även om dessa stater försvarar sig med att ingen behöver svälta på grund av att det finns ett utbyggt försäkringssystem. Men arbetet är inte bara en försörjningsmöjlighet. Arbetet har ett egenvärde för att skapa social gemenskap och svara mot grundläggande mänskliga behov att utveckla och berika tillvaron.
</seg>
  <seg>
Ibland hör man från den borgerliga regeringens talesmän att vi här i Sverige har klarat oss bättre än andra länder. Detta får inte vara något försvar. För jag hoppas verkligen att inte ens regeringen är nöjd med de siffror för arbetslösheten som redovisas här hemma.
</seg>
  <seg>
Enligt den senaste räkningen var 92 000 arbetslösa. Det är ett antal som inger oro och som måste åtgärdas på alla sätt. Det är något lägre än för en
</seg>
  <note>
Nr 109
</note>
  <note>
Onsdagen den 5 april 1978
</note>
  <unknown>
Arbetsmarknads-
</unknown>
  <unknown>
politiken
</unknown>
  <unknown>
15
</unknown>
</page>
