<page>
  <note>
Nr 41 Onsdagen den
</note>
  <note>
7 december 1977
</note>
  <note>
Den ekonomiska politiken m. m.
</note>
  <unknown>
36
</unknown>
  <seg>
dra åt svångremmen, att föra en återhållsam politik, att lära människorna veta hut.
</seg>
  <seg>
Denna passiva, alltför defensiva attityd, som inte ställer de avgörande frågorna om vad det är för sorts samhälle vi har och vad grundorsaken är till det samhällets kris, ser vi på många håll. Vi ser den i LO-ledningens passiva inställning till en aktiv lönekamp. Vi ser den i det beklagansvärda faktum att LO-ledaren kan börja diskutera vilken grupp, löntagarna eller pensionärerna, som skall bära bördan av den svångremspolitik som man inte på allvar ifrågasätter. Man har ingen ordentlig målsättning när det gäller att höja de lönearbetande gruppernas standard. Man har en passiv inställning till lönepolitiken.
</seg>
  <seg>
Vi ser denna attityd också i den socialdemokratiska ledningens kompromissande om de s. k. lönefonderna — en kanske bristfällig men dock intressant idé från början, som man nu tydligen helt är på väg att sälja ut till folkpartiet, eftersom man gör det till ett huvudmoment för de tänkta löntagarfonderna, inte att slå mot storfinansens makt och bryta in i den, utan att hjälpa företagen, hjälpa det kapitalistiska näringslivet att rekrytera nytt kapital.
</seg>
  <seg>
Vi ser attityden i bristen på en alternativ stålpolitik i förhållande till den borgerliga regeringens nedbantningspolitik. De ledande socialdemokratiska politikerna är också beredda att acceptera en kraftig nedbantning av de klassiska industribranscherna — en strukturomvandling som de kallar det — som skulle innebära att många små bruksorter skulle störtas i ekonomisk misär, att många produktionsenheter skulle läggas ned.
</seg>
  <seg>
Man har samma pessimistiska grunduppfattning om strukturproblemen i den socialdemokratiska ledningen som man har i den borgerliga regeringen.
</seg>
  <seg>
Vi menar att detta håller inte. Det håller framför allt inte när man ställs inför de arbetande och deras frågor om hur framtiden skall bli.
</seg>
  <seg>
För ett par veckor sedan demonstrerade arbetarna i Gränges Nyby utanför riksdagshuset. De kom upp hit och fick möta företrädare för olika partier. Gunnar Sträng försäkrade dem att vad det ankom på socialdemokraterna skulle dessa göra allt för att rädda jobben. Det tråkiga är bara att en socialdemokratisk utredare i industridepartementet själv har försett industriminister Åsling med det utredningsmaterial som nu utgör grunden för regeringens stålpolitik, en politik som kommer att innebära förlust av tusentals jobb, däribland många just vid Gränges Nyby. Det håller inte att på det sättet försöka inbilla folk utåt att man har ett alternativ, när man i verkligheten spelar med i samma spel och inte förmår värja sig mot det kapitalistiska tänkandet att en nedbantning av sysselsättningen och en återhållen lönepolitik är absolut nödvändigt.
</seg>
  <seg>
Inte heller kan vi se att den tidigare socialdemokratiska regeringen eller den nuvarande socialdemokratiska ledningen har eller har haft någon verklig varvspolitik. Man lät redarkapitalet göra sina stora förtjänster på att bygga stora tankrar under några år. På den tiden var det ingen i den regeringen som tänkte på att detta inte skulle hålla i längden och
</seg>
</page>
