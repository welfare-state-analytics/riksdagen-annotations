<page>
  <note>
Onsdagen den 5 december 1962
</note>
  <note>
Nr 35 93
</note>
  <unknown>
Återställande av viss tidigare kostnadsfördelning mellan staten och kommunerna
</unknown>
  <unknown>
m. m.
</unknown>
  <seg>
synpunkter jag anfört i denna fråga, och det ger mig anledning hoppas att herr Petterson och den meningsriktning han företräder egentligen står motionärerna ganska nära, när det gäller sakinnehållet och syftet i motionerna. Vi kanske därför kan komma överens så småningom. Herr Petterson i Degerfors antydde att 1958 års skatteutjämningskommitté skulle närma sig slutstadiet i sitt arbete och att man skulle vara nära justeringen. Jag tillåter mig hysa mycket starka tvivel på den punkten. Jag tror inte att man ännu har knäckt själva huvudfrågan, hur man skall få en effektiv skatteutjämning.
</seg>
  <seg>
Sedan säger herr Petterson i Degerfors att det skulle vara orimligt att riksdagen i dag gjorde ett uttalande i denna fråga. Ja, är det så orimligt? Hur ofta är det inte som utredningar får exempelvis tilläggsdirektiv utan att någon reagerar? Detta är en mycket mildare form än tilläggsdirektiv, det är ett uttalande från riksdagen att utjämningskommittén »må pröva införandet av ett grundbidrag enligt motionens syfte». Jag anser absolut för min del, att där bör riksdagen ha full initiativrätt, om man kommer på ett gott uppslag, att ge till känna för utredningen att den särskilt bör beakta ett sådant uppslag. Det är därför motionerna har föranlett reservation, trots att det kan vara sent med hänsyn till utredningens arbete.
</seg>
  <intro>
Herr PETTERSON i Degerfors (s):
</intro>
  <seg>
Herr talman! Herr Antonsson och jag skall inte gräla om detta. Men låt mig säga, herr talman, att när man ser på alla dessa motioner som har väckts i denna fråga, blir man litet villrådig om vilka av motionerna man egentligen skall biträda. I motion nr 181 år 1961 säger man t. ex., att en mera genomgripande reform bör anstå till dess skatteberedningen fullgjort sitt arbete. Det tycker jag är rätt förnuftigt, och
</seg>
  <seg>
vi har väl närmast lutat åt den uppfattningen.
</seg>
  <seg>
Men i motion nr 530 år 1961 säger man att det är nödvändigt att skapa förutsättningar för sänkning även av statsskatten, och man säger här i motionen att lika klart är det att den statliga utgiftsexpansionen måste hållas tillbaka så att utrymme för skattesänkningar kan uppnås. Det är detta som inte håller streck. Man kan inte utan vidare lyfta över de kommunala utgifterna på staten och samtidigt hävda att vi skall sänka statsskatten. Stadsförbundet säger också att detta är omöjligt.
</seg>
  <seg>
Beträffande grundbidraget vill jag anknyta till vad ni säger i motion nr 181, att en mera genomgripande reform bör anstå till dess skatteberedningen fullgjort sitt arbete. Det tycker jag är rätt klokt, och därför vill jag varna för att man nu skulle binda sig för grundbidragsprincipen.
</seg>
  <seg>
Herr talman! Jag har, tror jag, härmed klargjort den synpunkt som statsutskottet har anlagt på denna fråga.
</seg>
  <intro>
Herr ELIASSON i Sundborn (cp):
</intro>
  <seg>
Herr talman! Jag har på grund av försvarskommitténs arbete inte kunnat delta i behandlingen av detta ärende i femte avdelningen, och jag har ingen anledning att ge mig in på någon längre diskussion av spörsmålet utan kan instämma i var herr Antonsson här sagt.
</seg>
  <seg>
Men det var ett par yttranden, särskilt i herr Pettersons i Degerfors första anförande, som jag skulle vilja kommentera. Vi skall kanske inte gräla i onödan, eftersom vi på ömse håll tycks ha den uppfattningen att man måste göra någonting åt saken.
</seg>
  <seg>
När herr Petterson i Degerfors nämner dessa siffror för statsbidraget totalt i kronor räknat och procentuellt, har jag ingen möjlighet att uttala mig om siffrorna utan förutsätter att de är riktiga. Man får emellertid inte bortse
</seg>
</page>
