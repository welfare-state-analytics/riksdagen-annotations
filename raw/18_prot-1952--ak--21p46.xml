<page>
  <note>
Lördagen den 24 maj 1952 fm.
</note>
  <note>
Punkten 3.
</note>
  <note>
Vårdanstalten i Lund för blinda med komplicerat lyte: Avlöningar.
</note>
  <intro>
Sedan punkten föredragits, yttrade:
</intro>
  <intro>
Fröken ÖBERG:
</intro>
  <seg>
Herr talman! Jag skall vid denna punkt be att få göra en fråga. Hade statsrådet och chefen för ecklesiastikdepartementet varit inne i kammaren skulle jag riktat frågan direkt till honom, men nu kommer jag att göra det till utskottets representant i stället.
</seg>
  <seg>
Genom ett förbiseende förde jag inte fram detta spörsmål motionsledes innan motionstiden var till ända. Man har talat om att rationalisera riksdagens arbete. Jag ämnar nu göra det genom att i stället föra fram några synpunkter i dag.
</seg>
  <seg>
I proposition nr 103 föreslår Kungl. Maj:t, att tjänsten som husmoder vid vårdanstalten för blinda med komplicerat lyte i Lund skall uppflyttas från Ca 12 till Ca16. I samma proposition föreslås husmodertjänsten vid dövstumskolan i Lund uppflyttad från Ca 11 till Ca 17. Vad är orsaken till skillnaden mellan dessa husmoderstjänsters placering? Någon förklaring har jag inte kunnat finna. När man granskar dessa husmödrars uppgifter, finner man att husmodern vid vårdanstalten för blinda med komplicerat lyte har att ta hand om sammanlagt 240 personer, 174 interner och 66 anställda. I dövstumskolan däremot har husmodern 80 elever, av vilka endast 34 bor på skolan medan de andra 46 visserligen intar skollunch på skolan men för övrigt är utackorderade i fosterhem. Där finns en personal på 35 personer. Hon har alltså sammanlagt att betjäna 115 personer.
</seg>
  <seg>
Det är rätt underligt att dessa båda tjänster kommer i så olika löneställningar. Min uppmärksamhet riktades på detta förhållande vid ett besök som några av kammarens ledamöter gjorde på dessa anstalter. Rektorn på anstalten för blinda med komplicerat lyte, rektor
</seg>
  <note>
Nr 21. 47
</note>
  <seg>
Stigmar, uttalade då också sin förvåning över att husmodern vid hans anstalt inte hade samma löneställning som motsvarande tjänst i skolan för dövstumma.
</seg>
  <seg>
Nu kommer kanske utskottets representant att säga, att detta är en sak som vederbörande organisationer har kommit överens om. Vi har tidigare i dag sagt att riksdagen inte har möjlighet att överblicka rättvisan i den ena eller andra lönesättningen. Jag hör heller inte till dem, som anser att riksdagen skall ta upp dessa lönefrågor. Men vi har rätt för att inte säga skyldighet att påpeka vad vi finner eller i varje fall tror oss finna vara uppenbart felaktigt.
</seg>
  <seg>
Jag har inte något yrkande i denna punkt. Jag önskar bara att vederbörande statsråd närmare ville se efter om lönesättningen för dessa både husmoderstjänster är rättvis.
</seg>
  <intro>
Herr WALLENTHEIM:
</intro>
  <seg>
Herr talman! Det är mycket lätt att svara på den fråga, som fröken Öberg ställde. Hon har själv svarat på den. De lönegradsplaceringar som här föreslås är resultatet av de förhandlingar som förts, och vederbörande organisation till vilken dessa befattningshavare hör har godkänt detta förhandlingsresultat. Då vore det väl orimligt att riksdagen skulle göra någon ändring. Skulle det vara något misstag begånget, får väl det tas upp i vanlig ordning och också föreläggas riksdagen.
</seg>
  <intro>
Fröken ÖBERG:
</intro>
  <seg>
Herr talman! Jag hoppas att herr Wallentheim inte missuppfattade mig. Mitt anförande var närmast en uppmaning till departementschefen att se efter om här föreligger något fel. Vi kan inte göra något annat än fråga oss varför den husmoderstjänst, som betjänar ett större antal personer, skall ha en sämre löneställning än den, som betjänar ett mindre antal. Sådana orättvisor skapar irritation och misstämning personalen emellan. Nu
</seg>
</page>
