<page>
  <seg>
linje och tydligen också med ambitionen att fånga in moderaterna i en gemensam skrivning. Och de moderata ledamöterna var säkerligen inte nödbedda, eftersom deras strävan är att komma in igen i gemenskapen med mittenpartierna och givetvis, med den taktiska skicklighet som de besitter, även påverka utskottsskrivningen och förslagen. Jag förstår nu så här efteråt att folkpartiet i hög grad motvilligt fått finna sig i den här trealliansen.
</seg>
  <seg>
Jag förstår också hur meningslöst det var att jag tog kontakt med företrädare för de båda partierna, den kontakt som från början utskottets ordförande borde ha tagit, för att efterhöra vilka möjligheter som kunde tänkas föreligga till att även denna gång åstadkomma en så bred majoritet som möjligt i finansutskottet. Men jag upptäckte ganska snart att man inte lyssnade så noga på mina synpunkter, och nu efteråt är jag helt på det klara med att de borgerliga partierna ganska snart hade bestämt sig för att nu börja skapa bilden av ett samstämmigt borgerligt alternativ till regeringspolitiken. Det var den uppfattning jag fick under överläggningarna. Vilken uppfattning jag kommer till i dag får väl dagens debatt visa.
</seg>
  <seg>
Moderata samlingspartiet köpte in sig i den borgerliga gemenskapen genom att biträda mittenpartiernas förslag om en tidigareläggning av barnbidragshöjningen. Därmed desavouerade moderaternas representanter i finansutskottet sin representant i socialutskottet, som tidigare uttalat att en sådan åtgärd inte nu borde beslutas.
</seg>
  <seg>
Jag sade att man köpte in sig. Men man fick mycket med. Vad fick man med? Jo, arbetsgivaravgiftens sänkning, som man hade tagit upp i sin motion, och dessutom frågan om investeringsavdrag och/eller investeringsbidrag.
</seg>
  <seg>
Jag fick ganska snart besked om att en höjning av barnbidragen från den 1 oktober med 75 kr. enligt mittenpartiernas uppfattning var en central fråga när det gällde att klara en eventuell konjunkturnedgång under fjärde kvartalet. Det är intressant att mittenpartierna ser den fortsatta utvecklingen i kvartalsperioder. Tredje kvartalet kommer att bli ljust i ekonomiskt avseende för svenska folket. Under de närmaste månaderna kommer de retroaktiva lönerna och därefter de fortsatta resultaten av avtalsrörelsen. Men den 30 september i år kommer dessa effekter tydligen att upphöra. För att rädda konsumtionen måste en höjning av barnbidragen med 75 kr. ske redan den 1 oktober. Därmed stimuleras den privata efterfrågan under vinterhalvåret!
</seg>
  <seg>
Vi har tidigare varit överens om att höja barnbidragen med 300 kr. per år fr. o. m. den 1 januari 1976. Borde då inte det kunna anses vara till fyllest i detta ovissa läge? Måste verkligen beslut om en tidigareläggning tas nu, den 30 maj? Finns det tillräckligt bärande motiv för det här? Ja, tydligen — för den borgerliga majoriteten finns det tillräckligt bärande motiv. 140 miljoner kostar det. Därmed ökas budgetunderskottet. I debatten har nu påståtts att vi socialdemokrater skulle ha avvikit från den överenskommelse som fått beteckningen Haga II. Det påståendet
</seg>
  <note>
Nr 97
</note>
  <note>
Fredagen den 30 maj 1975
</note>
  <note>
Den ekonomiska politiken m. m.
</note>
  <note>
19
</note>
</page>
