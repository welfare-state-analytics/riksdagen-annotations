<page>
  <note>
Tisdagen den 29 maj f. m. 13
</note>
  <seg>
undervisningsklinik och å andra sidan en sinnessjukvårdsanstalt, vars uppförande staten ensam skall bekosta. Men driften av denna avdelning av sinnessjukvården skall staten icke själv ha om hand såsom beträffande annan sinnessjukvård i landet; kliniken skall icke drivas under statens egen regi utan genom Malmöhus läns landsting. Huru dessa mellanhavanden i framtiden kunna komma att fungera, vet man icke; i varje fall är icke planen för detta samarbete slutgiltigt godkänd från Malmöhus läns landstings sida, enär den icke varit underställd landstingens prövning. Nu säger man visserligen, att landstingets förvaltningsutskott yttrat sig om saken. Om jag kunnat läsa rätt, är det dock endast en detalj, som landstinget tagit ståndpunkt till, nämligen huruvida staten skulle vid lasarettet få uppföra och ansluta ifrågavarande klinik med rätt att för klinikens drift använda de ekonomiinrättningar, som finnas uppförda med bidrag av statsmedel vid lasarettet. I det hänseendet har landstingets förvaltningsutskott givit sitt godkännande. Men vad beträffar ersättningen till landstinget per vårddag för att det skall driva denna klinik med rätt att anställa personal i den omfattning, som landstinget själv anser nödigt, och mot en ersättning i löneavseende, som skall bestämmas efter gottfinnande, har landstingets förvaltningsutskott, så vitt jag kunnat se av handlingarna, icke yttrat sig, och än mindre landstinget självt. Sålunda hänger överenskommelsen med landstinget i luften.
</seg>
  <seg>
Inom statsutskottet har man ju alltid tillämpat den principen vid behandlingen av sådana ekonomiska frågor, att det preliminära avtal, varpå riksdagens beslut skall byggas, bör vara avslutat, innan frågan förelägges riksdagen, så att riksdagen icke såsom här är fallet har att fatta beslut, under förutsättning att landstinget godkänner de villkor, varom det kan vara fråga.
</seg>
  <seg>
Nu har departementschefen själv räknat sig fram till ett belopp, avseende ersättning efter vissa beräkningsgrunder till Malmöhus läns landsting. Ponera nu, att denna ersättning av landstinget anses alldeles för låg och att förslaget därför avslås. Då hänger, såsom jag sade, riksdagens beslut fullständigt i luften. Utskottet har ansett, att de villkor, som staten kommer att erbjuda landstinget vid ifrågavarande samarbete, böra vara godkända av landstinget på förhand, så att, när riksdagen går att fatta beslut, man kan vara övertygad om att riksdagens beslut blir det slutligt avgörande.
</seg>
  <seg>
Det är sålunda många olika skäl och synpunkter, som gjort, att utskottet ansett, att frågan för närvarande icke kan anses tillräckligt utredd, så att riksdagen bör besluta om denna sak i år. Genom ett uppskov vinnes också möjlighet att jämställa förhållandena i Uppsala och Lund och ordna det så, att klinikernas organisation kan lösas på ett enhetligt sätt vid båda universiteten, så att icke något konkurrensförhållande uppstår. För min del har jag i min egenskap av ledamot i statsutskottet funnit, att båda dessa omständigheter utgöra så bärande och påtagliga skäl för avslag, att jag icke ansett mig kunna följa reservanternas förslag med yrkande om bifall till den kungl. propositionen med stöd av den utredning, som denna vilar på.
</seg>
  <seg>
Jag har velat anföra dessa synpunkter, som varit vägledande för statsutskottets majoritet, när den avstyrkt den kungl. propositionen, och jag ber att få yrka bifall till utskottets förslag.
</seg>
  <intro>
Herr Mosesson:
</intro>
  <seg>
Herr talman! Att jag vågat mig in i denna debatt mellan det mäktiga statsutskottets ledamöter kan endast tillskrivas det faktum, att jag sedan flera år intresserat mig för studier i psykiatri och står i förbindelse med en del av våra läkare, som syssla med denna vetenskap. Envar som känner till, huru läkare intressera sig för detta ämne, vet också, att de blicka mot riksdagen i förväntan om att riksdagen skall bereda den psykiatriska forskningen i vårt
</seg>
  <note>
Nr 40.
</note>
  <note>
Ang. en psykiatrisk klinik vid universitetet i Lund.
</note>
  <note>
(Forts.)
</note>
</page>
