<page>
  <note>
Nr 23
</note>
  <note>
Torsdagen den 26 oktober 1978
</note>
  <note>
Allmänpolitisk debatt
</note>
  <note>
56
</note>
  <seg>
Herr talman! Kommentarer synes mig överflödiga. Låt oss bara hoppas att regeringen lyssnar.
</seg>
  <intro>
NILS ÅSLING (c):
</intro>
  <seg>
Herr talman! I anslutning till den debatt som fördes i går om vår samhällsekonomi skulle jag vilja understryka att en målmedveten och kraftfull ekonomisk politik — det kom tyvärr bort i debatten i går — är en förutsättning också för en framgångsrik näringspolitik. Det är därför viktigt att man nu bygger vidare på den stabila grund som lagts med den ekonomiska politiken, stabiliseringspolitiken, under de senaste två åren.
</seg>
  <seg>
Det finns visserligen, och det framgick av gårdagens debatt, utrymme för en viss konsumtionsökning, men det finns anledning — mot bakgrund just av de näringspolitiska kraven på samhället — att varna för en överskattning av styrkan och stabiliteten i vår ekonomi. Vi är i ett läge där risken för en ny kostnadsexplosion växer med oroande styrka. Den likviditetsuppladdning som sker i banker och kreditväsende är ju en indikation som oroar i detta sammanhang. Det är därför angeläget att det konsumtionsutrymme som finns disponeras så att de sämst ställda i samhället i första hand uppnår en standardförbättring och att i övrigt näringslivets investeringar prioriteras.
</seg>
  <seg>
Näringspolitiken måste i detta läge ha den kraftfullhet och konsekvens som är en förutsättning för att man skall klara arbetsmarknaden men samtidigt kunna ta de tillfällen i akt som nu kommer till att bygga upp en bättre struktur i näringslivet.
</seg>
  <seg>
Det har talats rätt mycket om behovet av ökad rörlighet i detta sammanhang. Statsministern betonade i går den geografiska rörlighetens betydelse, och jag har förstått att det finns både politiker och företagsledare som drömmer om 1960-talets lättrörlighet på arbetsmarknaden som ett sätt att lösa strukturproblemen. Det är emellertid inte arbetskraftens rörlighet som är det primära problemet, även om vi naturligtvis skulle behöva en ny attityd när det gäller framför allt den yrkesmässiga rörligheten.
</seg>
  <seg>
Problemet finns på ett helt annat fält. Det är den felaktiga allokeringen av kapitalresurserna inom näringslivet som är det väsentliga. Vi får ju också här i kammaren inom kort tillfälle att pröva teoriernas hållfasthet i verkligheten. Jag har skäl att förmoda att den nya regeringen har för avsikt att lägga fram en proposition om den svenska varvspolitiken. Från i juni föreligger en överenskommelse mellan de tre icke-socialistiska partierna om varvspolitiken. Det vore mindre välbetänkt av den nya regeringen att inte utnyttja den grund för varvspolitiken som ligger i den uppgörelsen från i somras. Även små justeringar i denna överenskommelse kan få långtgående följder, i synnerhet om de går ut över varvspolitikens offensiva inriktning, dvs. strävan att styra över produktionsresurser från fartygsproduktion till alternativ produktion på varvsorterna.
</seg>
  <seg>
Jag ser alltså varvspropositionen som det avgörande provet på den nya regeringens näringspolitiska ambitioner. Det är nämligen den typen av rörlighet i resursanvändningen som vi där har förespråkat som nu måste till på en rad områden i svenskt näringsliv, om vi skall klara framtidens krav.
</seg>
</page>
