<page>
  <note>
20 Nr 17
</note>
  <note>
Onsdagen den 15 maj 1957 fm.
</note>
  <unknown>
Ang. uppskov med beslut om grundlagsändringar rörande folkomröstning
</unknown>
  <intro>
Herr ELOWSSON, NILS, (s):
</intro>
  <seg>
Herr talman! Herr Svärd nämnde i sitt första anförande, tydligen i avsikt att förlöjliga regeringen, att den i likhet med metodisterna kunde ange själva timmen eller kanske rent av minuten för sin omvändelse. Med detta ville han givetvis säga, att regeringen hade, av någon anledning som han inte närmare angav, kommit till den uppfattningen att det var politiskt klokt att inte låta denna fråga komma fram till ett avgörande nu och att detta följaktligen var ett fel, som man hade anledning att klandra regeringen för.
</seg>
  <seg>
När jag hörde herr Svärd tala på det sättet, erinrade jag mig en äldre, djupt religiös man hemma i min hembygd, som på ett möte i ett missionshus yttrade: »Jag tackar dig, Gud, för att jag inte är som andra människor.» Det var den verklige fariséen, som talade på det sättet. Den mannen hade uppenbarligen totalt glömt, att man skulle vara mycket varsam, när man kastar den första stenen. Om det är på det sättet, att en regering varit med om att föra fram ett förslag till riksdagen, vilket den vid närmare eftersinnande finner inte motsvara vad man avsett, är det väl riktigt att ställa sig frågan, huruvida det är klokt att fullfölja ett sådant förslag i stället för att ta den eventuella smäleken att nödgas förklara, att ärendet inte var så väl förberett som det bort vara.
</seg>
  <seg>
Nu ler herr Svärd, som han i allmänhet gör, ett sardoniskt leende. Han tänker på detta famösa datum den 26 mars och varför omvändelsen inträffade just då. Ja, bearbetningen av propositioner i departementen pågår naturligtvis inte alltid under ett helt år, utan man gör klar den ena saken efter den andra i tur och ordning. Då man verkligen börjar fingranska ett ärende, finner man kanske, att om ärendet skulle fullföljas på det sätt man ursprungligen tänkt sig, skulle detta kanhända rent av komma att leda till ett demokratiskt kaos i detta land. Det förhåller sig faktiskt så, att om man i detta fall handlat som det från början var tänkt skulle det ha berett svårigheter, som jag är övertygad om att
</seg>
  <seg>
herr Svärd, därest han komme i regeringsställning, skulle be Gud att bevara sig ifrån. Jag kan försäkra herr Svärd, att det är sådana överväganden, som har lett fram till detta ståndpunktstagande.
</seg>
  <seg>
När herr Ewerlöf säger — jag kommer inte ihåg hans uttryck ordagrant, men innebörden var denna — att justi-
</seg>
  <seg>
tieministern egentligen borde ha ansett sig vara för fin karl att rätta sig efter ' den uttalade önskan från riksdagens och övriga regeringsledamöters sida, tycker jag inte det är riktigt. En man, och en kvinna också, kan naturligtvis begå misstag, och man blir inte sämre karl för att man erkänner att man begått ett fel och vill rätta till det. Det är uppenbarligen vad som har hänt här, och det vill herrarna göra till en mycket stor politisk sak. Är det verkligen det?
</seg>
  <intro>
Herr PETTERSSON (s):
</intro>
  <seg>
Herr talman! Det var närmast herr Svärd som uppkallade mig, när han sade att det var underligt att man nu ville börja utreda frågor, varom beslut redan fattats. Så är ju emellertid ingalunda förhållandet. Vad som har hänt är bara att man 1954 antog som vilande ett grundlagsförslag. Beslutet skulle inte fattas förrän efter nyval, och något definitivt beslut i denna fråga är alltså inte fattat.
</seg>
  <seg>
Anledningen till att vi har denna ordning behöver jag väl inte ta upp något resonemang om. Herr Svärd förstår säkerligen den saken lika bra som jag. Faktum är ju att beslut om grundlagsändringar skall fattas av två riksdagar, för att man skall få tillfälle att pröva, om ett vilande grundlagsförslag är ändamålsenligt eller inte. Menar herr Svärd, att en följande riksdag ovillkorligen skall behöva fatta samma beslut som man tidigare gjort, när det gäller ett vilande grundlagsförslag? Vi behövde inte ha denna grundlagsbestämmelse, om avsikten vore, att den inte skulle tillämpas. Nu har man funnit att det finns vissa bristfälligheter i det vilande grundlagsförslaget. När vi har en författningsutredning, är det väl riktigt att den också får titta närmare på denna fråga.
</seg>
</page>
