<page>
  <note>
Nr 50
</note>
  <note>
Onsdagen den 24 mars 1971
</note>
  <note>
Bidrag till driften
</note>
  <note>
av enskild yrkesutbildning
</note>
  <unknown>
122
</unknown>
  <seg>
Den som vill att kammaren bifaller utbildningsutskottets hemställan i betänkandet nr 1 punkten 15 mom. 2—4 röstar ja,
</seg>
  <seg>
den det ej vill röstar nej.
</seg>
  <seg>
Vinner nej har kammaren bifallit reservationen nr 1 av herr Nordstrandh m. fl.
</seg>
  <seg>
Vid omröstning genom uppresning förklarades flertalet av kammarens ledamöter ha röstat för ja-propositionen. Då herr Nordstrandh begärde rösträkning verkställdes votering med omröstningsapparat. Denna omröstning gav följande resultat:
</seg>
  <seg>
Ja — 234 Nej — 57 Avstår — 7
</seg>
  <seg>
Mom. 5 och 6 Utskottets hemställan bifölls.
</seg>
  <unknown>
Punkten 16 Bidrag till driften av enskild yrkesutbildning
</unknown>
  <intro>
Herr NORDSTRANDH (m):
</intro>
  <seg>
Herr talman! Den enskilda yrkesutbildningen kommer att ligga utanför den nya gymnasieskolans organisation. Av vissa uttalanden i årets statsverksproposition liksom av beräkningarna där av statsbidraget till enskilda yrkesskolor kunde man draga den slutsatsen att Kungl. Maj:t hade för avsikt att bryskt driva fram nedläggning av dessa skolor omedelbart, även i de fall då dessa skolor fyller ett behov — på sina håll ett stort behov — och själva inte har den minsta önskan att likvideras.
</seg>
  <seg>
Vi var då några som genom motionen 380 ville försöka se till att eventuella avvecklingar av enskilda yrkesskolor, i den mån sådana bleve nödvändiga, skulle ske under för skolorna, deras elever och deras personal acceptabla förhållanden. Utskottet tog mycket seriöst på de framförda farhågorna och fick fram sådana upplysningar, efterlysta i motionen — de kunde inte utläsas ur statsverkspropositionen, som väl får anses vara litet slarvig på den här punkten —, som gav något så när lugnande besked. Statsbidrag kommer att under nästa budgetår utgå till ett större antal skolor än som tidigare förutsatts. Blir avveckling aktuell med utgången av innevarande budgetår, så skall den ske i fullt samförstånd med vederbörande huvudman för skolan och under hänsynstagande till de anställdas intressen.
</seg>
  <seg>
Jag vill också understryka — jag tycker det är betydelsefullt i det här sammanhanget, med all den oro som har förmärkts inom de här skolorna — utskottets uttalande, utmärkt ur motionärernas synvinkel och kanske också ur utskottets, att de fortsatta övervägandena och ställningstagandena om de olika yrkesskolornas framtid skall ske ”under noga beaktande av utbildningsbehovet inom olika områden och på sådant sätt att inte möjligheterna till mera speciell yrkesutbildning stryps”.
</seg>
  <seg>
Den framtida utvecklingen torde bli den att några skolor efter hand på olika sätt blir överflödiga. Mot det torde icke något kunna göras — för existensen av såväl kommunala som enskilda skolor måste det givetvis föreligga behov och elevintresse. Men de enskilda yrkesskolor, som blir kvar — personligen hoppas jag åtskilliga —, skall kunna få arbeta under
</seg>
</page>
