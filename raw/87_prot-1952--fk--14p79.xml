<page>
  <note>
80 Nr 14.
</note>
  <note>
Onsdagen den 23 april 1952 fm.
</note>
  <unknown>
Förordningsförslag om konjunkturskatt för år 1952 m. m.
</unknown>
  <unknown>
räkning av skattetryckets förhållande till inkomsten, samt att restitution och avkortning skulle omfatta även konjunkturskatten. Även denna hemställan avstyrker ju bevillningsutskottet.
</unknown>
  <seg>
Utskottet har å andra sidan föreslagit en något annorlunda beräkning av konjunkturskatten än i betänkandet, vilket i viss mån kan vara till fördel för skogsbrukare. Grundbeloppet vid beräkning av konjunkturskatten utgjorde enligt förslaget 40 procent av den beskattningsbara merinkomsten. Konjunkturskatten skulle utgöra grundbeloppet efter avdrag för det belopp, varmed statlig inkomstskatt för den skattskyldige skulle hava minskats, om konjunkturskattens grundbelopp avdragits från den till statlig inkomstskatt taxerade inkomsten och det därefter återstående beloppet utgjort taxerad inkomst. Denna metod kan i vissa fall leda till materiellt oriktiga resultat, nämligen då den till statlig inkomstskatt taxerade inkomsten är lägre än grundbeloppet. Sålunda skulle enligt denna regel den, som inte har någon taxerad inkomst, inte få något avdrag från grundbeloppet, medan den, som har en hög taxerad inkomst, får möjlighet att minska konjunkturskatten. Därför föreslås nu av utskottet, att beskattningsbar inkomst aldrig skall anses lägre än grundbeloppet. Detta är givetvis en förbättring.
</seg>
  <seg>
Herr talman! Med vad jag alltså anfört anser jag trots betänkligheterna mot en retroaktiv skatt det vara riktigt att man i dagsläget röstar för utskottets förslag.
</seg>
  <intro>
Herr PETRÉN (kort genmäle):
</intro>
  <seg>
Herr talman! Jag begärde ordet, när herr andre vice talmannen gjorde gällande, att folkpartiet frångått en linje med konjunkturskatt för år 1951. Detta är, herr talman, en konstruktion av herr andre vice talmannen. Något förslag till retroaktiv skatt har icke förelegat från folkpartiets sida. Jag tror, att det här är fråga om ett önsketänkande hos herr andre vice talmannen, som ju gav till känna en stark olust inför denna retro-
</seg>
  <seg>
aktiva skatt. Det hade tydligen varit tacknämligt, om bondeförbundet hade kunnat på folkpartiet få lägga över ansvaret för sin gärning att nu förorda en sådan skatt.
</seg>
  <seg>
Vidare berörde herr andre vice talmannen utvecklingen av vinstkonjunkturen under detta år. Han sade, att tecken tyder på att den är i avtagande. Enligt vår mening är ett sådant förhållande — om det nu blir verklighet — icke någon bärande motivering för en retroaktiv skatt, vilket det tycks vara i varje fall för herr andre vice talmannen. Frågan om retroaktiv skatt eller inte ligger på ett helt annat plan, nämligen i vad mån en sådan skatt överensstämmer med det rättsmedvetande man bör tillgodose, eller ej.
</seg>
  <intro>
Herr ANDRE VICE TALMANNEN (kort genmäle):
</intro>
  <seg>
Herr talman! Jag vill endast helt stilla påpeka för herr Petrén att bondeförbundet hyser ingen som helst önskan att övervältra något ansvar på folkpartiet. Vi kan stå på våra egna ben, och vi hoppas bara att folkpartiet kan stå på sina många ben. Men, herr talman, jag vill inte heller på något sätt ta upp någon debatt med herr Petrén om vad folkpartiet har önskat tidigare. Jag tycker att den saken sköter högern så bra om, så att ingen mer behöver blanda sig i den leken. Det var i det fallet ett nöje att lyssna på debatten i andra kammaren.
</seg>
  <seg>
På framställning av herr talmannen beslöts att den fortsatta överläggningen angående förevarande paragraf skulle uppskjutas till aftonsammanträdet.
</seg>
  <seg>
Anmäldes att till kammaren överlämnats Kungl. Maj:ts proposition nr 234, angående reglering av sockernäringen i riket m. m.
</seg>
  <unknown>
Den kungl. propositionen blev nu föredragen och lagd på bordet.
</unknown>
</page>
