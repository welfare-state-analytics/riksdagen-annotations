<page>
  <note>
138 Nr 10.
</note>
  <note>
Förordning ang. investeringsskatt.
</note>
  <seg>
Jag tycker också att lagförslaget kommer att verka väldigt ojämnt, därför att man har tagit 1949 som jämförelseår. De företag, som då till äventyrs av skilda anledningar hade ett lågt lagervärde, komma att drabbas betydligt hårdare av investeringsskatten än sådana företag, som vid samma tidpunkt hade ett större lager.
</seg>
  <seg>
Jag skall inte, herr talman, med hänsyn till att det är så många som talat i denna fråga tidigare, upprepa alla de invändningar, som ha gjorts från remissmyndigheterna. Det är invändningar, som departementschefen inte har kunnat vederlägga, och de stå fortfarande kvar.
</seg>
  <seg>
Jag ber, herr talman, att med detta få yrka bifall till min motion om avslag på förslaget om investeringsskatt.
</seg>
  <intro>
Herr ÅQVIST:
</intro>
  <seg>
Herr talman! Det är åtskilliga intressanta drag som framträda i det förslag till investeringsskatt, som vi nu behandla. Jag skall tillåta mig att med några ord beröra en del av dem, som äro principiellt märkligast.
</seg>
  <seg>
Vad som kanske först sticker i ögonen är den bristande överensstämmelse mellan motivering och resultat, som möter på upprepade ställen. Det erkännes sålunda, att investeringsverksamheten måste hållas inom ramen för tillgängliga resurser. Man frågar sig då: Vilka äro dessa tillgängliga resurser? Härpå lämnas inte något svar.
</seg>
  <seg>
I propositionen påstås det, att en investeringsbegränsning är nödvändig, emedan sparandet sjunker eller är otillräckligt. Men på vad sätt mäter man sparandet? Finansministern har själv vid ett tillfälle förklarat, att det är praktiskt taget omöjligt att mäta sparandet. Det lämnas alltså ingen redovisning för premisserna — det är endast lösa påståenden.
</seg>
  <seg>
Man vill komma åt, säger man, mindre angelägna investeringar, men man tar med såväl de mindre angelägna som
</seg>
  <note>
Onsdagen den 14 mars 1951 em.
</note>
  <seg>
de mest angelägna. Företag, som ha egna intjänta och sparade medel, drabbas i samma mån som företag, vilka måste söka sig ut på kapitalmarknaden och låna medel.
</seg>
  <seg>
Det förefaller som om resultatet av investeringsskatten till slut enligt såväl finansministerns som utskottets uppfattning skulle bli, att man över huvud taget inte bryr sig så mycket om ifall man når någon investeringsbegränsning; huvudsaken är, att man ernår ökade skatteinkomster för det allmänna. Man har med andra ord syftat till en ökad beskattning av rörelseidkare och ingenting annat.
</seg>
  <seg>
Man frågar sig då: Vad skola nu alla dessa krumbukter tjäna till? Varför skall man med sådan cynism tala om en sak i motiveringen men sedan när man kommer till slutet redovisa ett resultat, som man är övertygad om kommer att bli helt annorlunda än vad premisserna ge anledning till att förmoda? Höjden av allt detta synes mig vara när man inte vill medgiva kvittning mellan inventarieökning och lagerminskning eller omvänt. Det behöver i vissa fall över huvud taget icke vara en ökad samlad investering, utan det kan till och med vara en minskad investering, och ändå skall investeringsskatt kunna utgå för den händelse antingen inventarier eller lager ökat om den andra delen minskat mer.
</seg>
  <seg>
Är det nu någon som tror, att man skulle ha talat om tillgängliga resurser, minskat sparande etc., om läget på arbetsmarknaden hade varit motsatt det som nu råder och man alltså i stället för överfull sysselsättning hade haft arbetslöshet? Jag tror inte det är någon som gör detta. Och det är väl ändå så, herr talman, att det är arbetskraftssituationen, som är den primära orsaken till dagens svårigheter. Det är nödvändigheten att dämpa den ekonomiska aktiviteten i samhället, som ligger bakom förslaget om investeringsskatt, liksom den ligger bakom byggnadsregleringen
</seg>
</page>
