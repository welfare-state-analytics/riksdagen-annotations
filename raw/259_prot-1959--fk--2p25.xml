<page>
  <note>
26 Nr 2 Onsdagen den 28
</note>
  <note>
Statsverkspropositionen m. m.
</note>
  <seg>
inte blir 1500 miljoner utan minst 2 200 miljoner.
</seg>
  <seg>
För 1959/60 — nästa budgetår alltså — ligger nu finansministerns budgetförslag — eller rättare sagt hans preliminära utkast till en budget — på bordet. I förhållande till gällande riksstat beräknas statens inkomster öka med 163 miljoner medan statens utgifter stiger med nära 1000 miljoner. Driftbudgeten företer redan i utgångsläget en brist på 550 miljoner och det samlade lånebehovet omfattar minst 2 500 miljoner.
</seg>
  <seg>
Så långt har vi alltså nu nått i utförsbacken. Herr Sträng kan inte längre hålla inne med att han, för att till nöds kunna klara sig, behöver nya skatteinkomster av storleksordningen 500 å 1 000 miljoner. Ännu vill han inte ut med språket om var dessa skatter skall hämtas. Han inbjuder därför riksdagen att besluta om utgifter enligt budgetförslaget utan att den känner till vilka skattekonsekvenserna blir. Om detta går ihop med grundlagen är tills vidare en öppen fråga — att anordningen i och för sig är bakvänd står utan vidare klart.
</seg>
  <seg>
Jag delar finansministerns uppfattning att vi inte kan fortsätta med ett budgetunderskott som drar med sig en årlig upplåning av miljarder. Vår kapitalmarknad räcker inte på långa vägar till. Hårda regleringar har måst tillgripas, som har betagit denna marknad dess roll som instrument i vår ekonomiska utvecklings tjänst. Trots detta har den alldeles övervägande delen av det statliga lånebehovet under 1958 täckts med nyskapade pengar hos riksbank och affärsbanker. Härigenom har en kraftig likviditetsökning ägt rum i samhällsekonomien, som innebär uppenbara risker för en ny inflationsutveckling så fort en påfrestning kommer.
</seg>
  <seg>
Vi har nu nått en punkt, där det inte längre går att kompromissa med penningvärdet. Vi måste äntligen gå in för en politik som resolut syftar till penningvärdets bevarande. Utvecklingen på det internationella området mot friare handel och konvertibla valutor gör det till ett livsvillkor för oss att inte ytterligare försvaga vår konkurrenskraft gent-
</seg>
  <note>
januari 1959 fm.
</note>
  <seg>
emot utlandet. Vi måste, som riksbankschefen framhöll i samband med beslutet om kronans ökade utbytbarhet i slutet av förra året, se till att vi håller vårt hus i ordning. Det går inte längre med undanflykter av innebörden att vi för sysselsättningens skull kan vara mindre nogräknade med penningvärde och valutareserv. Det finns ingen annan väg att trygga en hög och jämn sysselsättning än att sörja för inre och yttre jämvikt i vår samhällsekonomi.
</seg>
  <seg>
Finansministern har därför så rätt när han om sitt eget budgetutkast säger, att det skulle vara olyckligt att starta det nya budgetåret med ett underskott på driftbudgeten om drygt 500 miljoner och ett lånebehov om mer än 2 500 miljoner. Men när det gäller att finna bot för soten skiljer sig våra vägar.
</seg>
  <seg>
Finansministern är — som jag tidigare nämnt — besluten att längre fram under riksdagen skaffa sig en ytterligare skatteinkomst om 500—1 000 miljoner. Om sättet att anskaffa detta belopp har han av någon anledning ännu inte tänkt färdigt. Kanske för att visa en artighet mot den meningsriktning, jag företräder, låter finansministern skymta att det finns ett alternativ till höjda skatter, som heter sänkta statsutgifter. Han började sitt budgetarbete med att låta uppgöra ett sådant alternativ. Om detta får vi inte veta mer än att det skulle ha inneburit »en så hänsynslös beskärning av anslagen till olika ändamål och verksamhetsgrenar att regeringen icke ansett sig kunna förorda en sådan politik». Onekligen skulle det vara av intresse, om finansministern ville lätta på förlåten, som döljer denna s. k. skräckbudget. Kanske finns det fler än han tror, som kan övertygas om att en höjning av skatterna i nuvarande läge kan utfalla som en större hänsynslöshet mot människorna än de måttliga uppoffringar i en hög standard, som skulle bli en följd av sänkta statsutgifter?
</seg>
  <seg>
Denna uppfattning har vi faktiskt inom mitt parti med dess växande skaror. Det är sant att detta följer redan av vår ideologi, som vill värja de enskilda människorna mot ett ständigt ökande stat-
</seg>
</page>
