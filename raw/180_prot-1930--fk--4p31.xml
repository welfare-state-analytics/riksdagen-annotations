<page>
  <note>
Nr 4.
</note>
  <note>
Statsverkspropositionen. (Forts.)
</note>
  <note>
32 Måndagen den 20 januari.
</note>
  <seg>
Vidare är det riktigt, som herr Rydén anmärkte, att man år 1919 i andra
</seg>
  <seg>
kammaren voterade, men så att utskottets hela utlåtande — kläm och motivering — gående ut på avslag å motionen om att katekesundervisningen
</seg>
  <seg>
skulle avskaffas i våra skolor m. m. stod emot ett yrkande om motiveringens uteslutande. Denna votering låg sålunda till på ett sätt, som icke inverkar på saken. Det var herr Westman som i kammaren hade yrkat motiveringens uteslutning; men bakom detta yrkande låg herr Westmans reservation, som lydde på följande sätt: »Enligt mitt förmenande borde i utskottets motivering givits uttryck åt den uppfattningen, att en reformerad god katekesundervisning måste anses utgöra en betydelsefull del av kristendomsundervisningen vid våra skolor och att strävandena borde inriktas på att åstadkomma en förbättrad sådan undervisning, icke på att, som motionärerna föreslå, avskaffa densamma. Vad den av utskottet omnämnda, av skolöverstyrelsen utarbetade nya undervisningsplanen angår», — den låg då i förslag framme — »borde hava framhållits, att densamma innebär ett allvarligt tillbakasättande av kristendomsundervisningen i folkskolan.» »Det borde slutligen enligt min mening», fortsätter reservanten, »från utskottets sida hava uttalats en bestämd förväntan, att Kungl. Maj:t ej kommer att vidtaga sådana förändringar i undervisningsplanen, vilka skulle medföra ett ytterligare försvagande av kristendomens ställning vid skolundervisningen.»
</seg>
  <seg>
Det är ju alldeles klart, att när bakom voteringen låg ett sådant yrkande, så skulle utskottets förslag samla de flesta rösterna, även om icke alla gillade dess motivering. Och jag upprepar, att det har aldrig ansetts, att, när man avslår en motion, regeringen sedan på motiveringen till avslaget skulle kunna bygga en positiv åtgärd och därvid påstå sig ha stöd ifrån riksdagen.
</seg>
  <seg>
Jag har nu endast åberopat, vad riksdagshandlingarna visa. Herr Rydén har ju icke heller beskyllt mig personligen för vad han kallat »förvrängning» eller »osanning». Detta erkännande ger jag herr Rydén. Jag har med vad jag uttalat velat visa allenast, att herr Rydéns reform har vilat på alltför svag grund; och att, när man, såsom talare här ideligen gjort, åberopar riksdagen såsom auktoritet för denna reform, så far man vilse. Något riksdagsbeslut kan icke åberopas till stöd därför. Jag ber till sist att få upprepa, att jag anser, att kungörelsen av den 6 december förra året icke är en kampsignal, utan att den är en fridssignal, och jag tror det vore lyckligt, om katekesstriden nu avblåstes.
</seg>
  <intro>
Herr Hellberg:
</intro>
  <seg>
Herr talman! Det är inte utan en viss tvekan som jag beslutat mig för att begära ordet i denna, mitt bidrag förutan, tillräckligt långa debatt, som i alla fall, det få vi ju inte glömma, nog intresserar många tusentals svenska män och kvinnor i mycket hög grad.
</seg>
  <seg>
Det, som närmast föranledde mig att begära ordet, var den jämförelse, som min värderade vän och bänkkamrat, professor Bergman gjorde emellan övergången ifrån den gamla psalmboken till den nya och övergången ifrån den gamla katekesundervisningen till den nuvarande. Han ansåg, att det var — jag minns inte rätt hur uttrycket föll — ganska analoga fall. Denna jämförelse synes mig emellertid tvärtom vara ägnad att i mycket hög grad fördunkla själva kärnpunkten i den fråga, som vi här debattera. Övergången emellan den gamla psalmboken och den nya skedde ju inom ett kyrkosamfund, där det aldrig kunde bli tal om annat än kontinuitet, men övergången ifrån den gamla läroplanen till den nya betyder en principiell brytning emellan kyrklig, dogmatisk kristendomsundervisning och en så långt som möjligt från kyrklig dogmatism frigjord kristendomsundervisning, och det är två absolut olika saker.
</seg>
</page>
