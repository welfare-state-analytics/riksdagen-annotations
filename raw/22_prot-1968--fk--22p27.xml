<page>
  <note>
28 Nr 22
</note>
  <note>
Onsdagen den 8 maj 1968
</note>
  <note>
Ang. inskrivning och redovisning av värnpliktiga
</note>
  <seg>
ta inskrivningscentraler är självklart ägnad att ge större säkerhet åt de bedömningar av de värnpliktigas förutsättningar att komma på rätt plats som är ett angeläget önskemål i militära sammanhang. Jag vill därför personligen livligt tillstyrka det förslag som här föreligger.
</seg>
  <seg>
Det är många fördelar förknippade med detta förfarande, men det är uppenbart att det också medför en del ökade besvär och kostnader för de ungdomar som skall inställa sig. Inskrivning på endast sex platser i landet mot för närvarande väsentligt fler platser medför ökade reseavstånd. Systemet som sådant innebär också att inskrivningen utsträcks till två dagar. För många ungdomar med lång resväg kommer det att gå åt ytterligare en dag såsom resdag. Jag har försökt att i proposition nr 34 hitta något litet uttalande om den ersättning för förlorad arbetstid som rimligen borde utgå till de värnpliktiga i detta sammanhang, men jag har inte hittat något. Jag uttalar emellertid här den förhoppningen att dessa saker skall uppmärksammas, emedan jag anser att en sådan här förhandsinställelse, som inte rimligen kan inräknas i värnpliktstiden, eftersom man över huvud taget inte vet om vederbörande blir uttagen till värnpliktstjänstgöring eller ej, bör ersättas av statsverket, enligt min uppfattning med hela det inkomstbortfall som förorsakas den värnpliktige. Jag skulle vilja vädja till dem det vederbör att när det blir aktuellt allvarligt pröva den frågan.
</seg>
  <seg>
När det gäller den s. k. lydnadsställningen för värnpliktsverket — ett enligt min mening passande uttryck i militära sammanhang — delar jag till skillnad från herr Virgin utskottets uppfattning om att detta nya verk bör underställas Kungl. Maj:t direkt. Den grundsyn som ligger bakom det nya förfarandet vid inskrivning och som innebär ett ökat hänsynstagande till medicinska och psykologiska faktorer medför tillsammans med den allmänna för-
</seg>
  <seg>
ändringen i tidsandan, att det bör vara rimligt att värnpliktsverket underställes Kungl. Maj:t direkt och frikopplas från överbefälhavaren. Jag tror också att det skulle inge de värnpliktiga en känsla av ökad objektivitet. Detta påstående innebär inte att jag på något sätt hyser misstroende mot de militära myndigheterna, men jag är ganska övertygad om att den synpunkt som jag har framfört också är de värnpliktigas synpunkt.
</seg>
  <seg>
Beträffande lokaliseringen av det nya värnpliktsverket till Solna delar jag helt herr Virgins uppfattning att man, innan en sådan förläggning beslutas, borde undersöka möjligheterna till annan förläggning i landet. Denna min mening är motiverad av centerpartiets allmänna inställning att man bör pröva förläggning av centrala statliga organ och verk till andra platser än Storstockholm. Dessutom är det väl ur ren militär beredskapssynvinkel och ur försvarets synvinkel angeläget att så litet antal sårbara institutioner som möjligt förlägges till storstockholmsområdet, det område som väl utan tvekan i händelse av krigstillstånd är mest utsatt i hela vårt land.
</seg>
  <seg>
Jag ber, herr talman, att få yrka bifall till utskottets förslag under den punkt som vi nu behandlar. Jag kommer senare att biträda det yrkande som herr Virgin sannolikt kommer att framställa beträffande reservation 2.
</seg>
  <intro>
Herr PETTERSSON, HARALD, (cp):
</intro>
  <seg>
Herr talman! Jag tar till orda i denna debatt av två skäl.
</seg>
  <seg>
Det första skälet är att jag ställt en fråga till försvarsministern för en tid sedan. Jag hade dock inte möjlighet att vare sig tacka statsrådet för svaret eller att kommentera detsamma.
</seg>
  <seg>
Frågan gällde huruvida man skulle kunna tänka sig att vidtaga åtgärder för att eliminera de olägenheter såväl för berörda värnpliktiga som för näringslivet som är en följd av den osäkerhet som många gånger råder beträf-
</seg>
</page>
