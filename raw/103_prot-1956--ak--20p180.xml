<page>
  <note>
Fredagen den 25 maj 1956 fm.
</note>
  <seg>
gjort, och vi skulle ändå ha kunnat slippa bostadsköerna. Vi skulle till och med ha haft en lägenhetsreserv. Detta säger i alla fall, att det skett något på detta område liksom på så många andra i vårt land.
</seg>
  <seg>
Här i Stockholm är kanske förhållandena svårast i hela landet, och bostadsbristen är stor. Borgarrådet Garpe anförde i en tidningsartikel förra hösten, att man i Stockholm, om man hade nöjt sig med samma boendetäthet som 1946, hade haft möjlighet att ge alla bostadslösa i kön lägenheter, och man skulle ändå ha haft en lägenhetsreserv. Man skulle vidare ha kunnat sanera ut alla utdömda lägenheter. Jag vet väl, att detta är en grov jämförelse utan någon hänsyn till förändringar i åldersoch könsfördelningen och i civilstånd, men den ger ändå en viss föreställning om den höjning av bostadsstandarden, som successivt har skett. Det är också en sådan utveckling, som vi önskat se som resultat av våra bostadspolitiska insatser.
</seg>
  <seg>
Jag tillhör dem som tror, att det blir mycket angeläget att försöka ställa så stora resurser till bostadsbyggandets förfogande, att vi kan möta den ökade efterfrågan, som vi väntar, och så snart som möjligt kan komma ifrån bostadsbristen. Betydelsen av goda bostäder anser jag för min del aldrig kan överskattas. Det kan inte nog starkt framhållas, att det är viktigt för familjerna att erhålla sådana.
</seg>
  <unknown>
Jag tror också fullt och fast, att man i dagens läge inte kan nå något bättre resultat, om man går en annan väg än den utskottsmajoriteten rekommenderar och som det föreligger förslag om i utskottets utlåtande. Det är därför, herr talman, jag yrkar bifall till detta utlåtande.
</seg>
  <note>
Under detta yttrande återtog herr talmannen ledningen av förhandlingarna.
</note>
  <intro>
Herr CASSEL (h) kort genmäle:
</intro>
  <seg>
Herr talman! Herr Persson i Växjö
</seg>
  <note>
Nr 20 181
</note>
  <note>
Främjande av bostadsförsörjningen m. m.
</note>
  <seg>
inledde sitt anförande med att påstå, att de olika partierna sitter kvar i sina gamla positioner. Är det inte en överdrift? Förhåller det sig inte faktiskt så, att både socialdemokratien och bondeförbundet i allra högsta grad har visat sig ha möjlighet att tänka om? Jag talar då inte närmast om herr Persson, som ju i detta sammanhang representerar bostadsstyrelsen, vilken inte riktigt är detsamma som Kungl. Maj:t.
</seg>
  <seg>
Så vill herr Persson i Växjö göra gällande, att ingen vill bo i de s. k. högerhusen. Han sade inte, att dessa står tomma, men det lät nästan som om han ville ge det på hand. Detta är inte sant. De som har flyttat in där bor kvar i högönsklig välmåga. Herr Persson skall komma ihåg — jag har framhållit det många gånger — att vår mening inte var att börja ett bostadsbyggande och sälja hus utan att visa upp, att det är möjligt att producera en sorts hyggliga och trevliga bostäder, där folk med måttliga inkomster kan bo.
</seg>
  <seg>
Häromdagen kom herr Persson till mig i utskottet och visade mig ett nytt exempel. En kommun i Småland hade hittat på andra, billigare och bättre hus än vi visat. Jag kan inte säga, att jag på något sätt kände mig ledsen därför, tvärtom. Om någon kan konstruera bättre hus än högern är det bara bra. Vad vi vill är ju att få fram billiga bostäder, särskilt egnahem, där vanliga människor med mindre inkomster har råd att bo.
</seg>
  <seg>
Sedan kommer det gamla vanliga påståendet, att högern lägger fram förslag, som skall driva upp hyrorna med 300 kronor, i värsta fall med 400 kronor. Då utgår man från det statiska resonemanget, att produktionskostnaderna skall vara oförändrade. När det gäller Kungl. Maj:ts förslag om att sänka belåningsvärdena, som herr Persson är mycket orolig för, räknar man emellertid inte med vad det kommer att kosta i form av ökade hyror, ifall det inte är möjligt för byggherren att hålla sig
</seg>
</page>
