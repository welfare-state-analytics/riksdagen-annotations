<page>
  <note>
Onsdagen den 21 februari 1962 fm.
</note>
  <note>
Nr 8 39
</note>
  <note>
Översyn av rikets indelning i borgerliga primärkommuner
</note>
  <seg>
by har man i realiteten ingen kommunal självstyrelse. Fråga handelsträdgårdsmästarna i Hässelby, så får ni veta det. I Västra Frölunda som sammanlagts med Göteborg har man inte heller någon kommunal självstyrelse. Fråga invånarna i Sunnersta utanför Uppsala hur mycket av självstyrelse de har. Om man tar ett relativt litet område — en mindre landskommun — och lägger det till en större stad blir resultatet att invånarna i denna ytterkommun i verkligheten inte längre får något inflytande på hur deras angelägenheter skall skötas, därför att den större kommunen har en så fullständigt dominerande ställning att det mindre områdets särintressen kommer bort i det större sammanhanget.
</seg>
  <seg>
Herr talman! Jag är för min del inte, och jag tror inte heller någon av oss i högerpartiet är det, motståndare till varje ändring av den nuvarande kommunala indelningen. Det är förmodligen i längden ofrånkomligt att det sker ändringar på det planet, men dessa ändringar måste syfta längre än till att bara åstadkomma en sammanläggning av områden som just i nuvarande situation tycks ha en viss ekonomisk anknytning till varandra. Man måste syfta till att bevara den kommunala självstyrelsen i mening av verkligt medborgarinflytande. Man måste därför först och främst bygga på en genomtänkt arbetsfördelning mellan stat och kommun och olika typer av kommuner. Det är på den grunden, vare sig herr Andersson godkänner den som sakskäl eller inte, som jag för min del ber att få instämma i det yrkande som framställts av herr Magnusson i Tumhult.
</seg>
  <intro>
Herr ANDERSSON i Linköping (s) kort genmäle:
</intro>
  <seg>
Herr talman! Medan herr Heckscher är i farten med att prestera sina sakskäl, kanske han kan förklara en sak. I konstitutionsutskottet finns det bland undertecknarna av reservationerna två
</seg>
  <seg>
ledamöter i Skaraborgs läns landstings förvaltningsutskott som har tillstyrkt kommunindelningsförslaget. De har varit med om ett yttrande, i vilket det uttalas att man skall akta sig för att göra kommunerna för små. Kan herr Heckscher ge något sakskäl för att dessa män, som i landstinget haft denna attityd, har en annan mening, när de behandlar denna fråga i konstitutionsutskottet?
</seg>
  <seg>
Det var rätt intressant att höra herr Heckschers påstående att Sverige inte skulle bli ett landskap i det nya Europa. Jag råkar ha en annons här, undertecknad av högerpartiet, som talar om att vi måste bestämma oss. Där står det: Vi bör och kan vara med i den europeiska ekonomiska gemenskapen därför att vårt land alltmer blir ett landskap i Europa.
</seg>
  <seg>
Jag skulle vilja fråga herr Heckscher, vilken av ståndpunkterna som är den riktiga, den som herr Heckscher anförde för en stund sedan i talarstolen eller den som finns i denna annons.
</seg>
  <seg>
Sedan kanske jag får be herr Heckscher att nästa gång referera vad som föreslås och vad som sägs litet mer korrekt. Han talar om när vi skall avskaffa kommunerna. Vem föreslår att kommuner skall avskaffas? Vi skall skapa möjligheter för kommuner inom ett visst område att samarbeta, och om det ur det samarbetet växer fram en önskan om sammanläggning skall de också få göra en sådan. Då tycker jag det är oriktigt att tala om att vi i så fäll avskaffar kommunerna.
</seg>
  <intro>
Herr HECKSCHER (h) kort genmäle:
</intro>
  <seg>
Herr talman! Herr Andersson i Linköping kanske själv har det litet svårt med referaten ibland. Jag har aldrig förnekat att Sverige skulle vara ett landskap i Europa, men jag har sagt att det inte var meningen att avskaffa landet.
</seg>
  <seg>
Därmed är jag inne på den andra punkten. Jag har inte heller påstått att konstitutionsutskottet vill avskaffa kom-
</seg>
</page>
