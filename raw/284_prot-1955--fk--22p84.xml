<page>
  <note>
Torsdagen den
</note>
  <seg>
materiella standard ägnas erforderlig uppmärksamhet. Interpellantens andra fråga synes också avse åtgärder av hithörande slag. Jag vill emellertid erinra om det kända förhållandet, att direktionens anslagsäskanden varje år i sedvanlig ordning behandlas inom departementet samt redovisas för riksdagen, och att riksdagen efter utskottsgranskningen har att taga ställning till departementschefens förslag under elfte huvudtiteln samt i anslutning därtill eventuellt väckta motioner. För nästkommande budgetår har serafimerlasarettets anslagsfrågor helt nyligen behandlats av riksdagen. Denna ordning för granskning av sjukhusens och andra institutio-
</seg>
  <seg>
ners anslagsäskanden — som ju möjliggör för statsmakterna att mot varandra väga olika behov — måste självfallet
</seg>
  <seg>
även för framtiden tillämpas. Vad det aktuella fallet angår vill jag emellertid gärna understryka, att jag, i den mån det visar sig att utbyggnaden av Sabbatsbergs sjukhus kommer att bli mera avsevärt fördröjd, naturligtvis är beredd att medverka till sådana förbättringar vid lasarettet, som kan anses försvarbara med hänsyn till lasarettets upphörande inom en nära framtid som statligt undervisningssjukhus.
</seg>
  <seg>
I interpellationen anges, att det finnes avdelningar vid lasarettet, där väntetiden för patienterna är mycket lång. Detta torde särskilt gälla den plastikkirurgiska avdelningen, som endast omfattar 23 vårdplatser. Behandlingen på avdelningen tager i allmänhet mycket lång tid, men enligt uppgift från sjukhusledningen intages akuta fall omedelbart för vård. Jag vill erinra om att en brännskadeavdelning omfattande 18 vårdplatser tillkom för ett och ett halvt år sedan vid karolinska sjukhuset, varigenom den plastikkirurgiska avdelningen avlastats. I generalplanen för karolinska sjukhuset har vidare upptagits en plastikkirurgisk avdelning med omkring 50
</seg>
  <seg>
26 maj 1955 fm. Nr 22 85 vårdplatser. Jag vill i detta sammanhang framhålla, att dimensioneringen av nytillkommande kliniker eller utökandet av redan befintliga måste ses mot bakgrunden av att såväl serafimerlasarettet som karolinska sjukhuset är undervisningssjukhus och att det sammanlagda sjukvårdsbehovet därför icke betraktats som avgörande vid bestämmandet av antalet vårdplatser vid kliniker och avdelningar.
</seg>
  <seg>
Interpellantens exempel på de nuvarande bristerna i utrustningen vid lasarettet kan jag inte helt vitsorda. När i interpellationen sägs att mikroskop och skrivmaskiner lånats, så är detta visserligen riktigt men endast såtillvida att för sjukvården använts dylik utrustning som anskaffats för forskningsändamål men ännu inte behövt tas i anspråk härför eller behövts först när vissa nya lokaler färdigställts. Frågan om resurser för hjärtkatetrisering har redovisats i årets statsverksproposition. Vad det kemiska centrallaboratoriet angår har personalen provisoriskt förstärkts fr. o. m. årsskiftet med ett extra laboratoriebiträde samt ett ekonomibiträde med halvtidstjänstgöring. Vidare har en andre underläkare fr. o. m. den 1 mars 1955 överförts till laboratoriet. Denna tjänst kommer att omändras till en förste underläkartjänst den 1 juli 1955. Vad slutligen angår den neurologiska kliniken har klinikchefen vid tiden för interpellationens väckande i en skrivelse till Konungen framfört allvarliga anmärkningar mot förhållandena vid kliniken. Då denna kritik av klinikchefen tidigare ej framförts till sjukhusdirektionen, har jag begärt direktionens yttrande över klinikchefens framställning och kommer sedan att taga ställning till vilka åtgärder, som kan bli nödvändiga med anledning av skrivelsen.
</seg>
  <seg>
Herr talman! Med det anförda anser jag mig ha besvarat interpellationen.
</seg>
</page>
