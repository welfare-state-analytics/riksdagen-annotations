<page>
  <note>
Nr 27.
</note>
  <note>
Anslag till undersökning av svenska
</note>
  <note>
folkmål. (Forts.)
</note>
  <note>
88 Onsdagen den 9 april e. m.
</note>
  <intro>
Herr Westman:
</intro>
  <seg>
Herr talman, mina herrar! Jag skall be att få säga några ord till förmån för motionen.
</seg>
  <seg>
Det är ju så, att den verksamhet, varom här är fråga, avser icke blott att insamla ett språkligt material, som är av ovärderlig betydelse för förståelse och riktande av vårt riksspråk — det rika material, som finnes i våra dialekter —- utan den avser också att insamla våra folkminnen. De samlingar, som i sistberörda avseende nu finnas i Uppsala, äro de rikaste, som existera i vårt land. Endast i fråga om byförhållanden kunna samlingarna i Nordiska museet anses överträffa dem. Men hur rika och betydelsefulla än de samlingar äro, som ha åstadkommits i Uppsala, äro de likväl i vissa avseenden underlägsna det material, som finnes i våra grannländer. Om vi se t. ex. på Finland, förhåller det sig så, att den samling av folksagor och folksägner, som finnarna ha åstadkommit, är oändligt mycket rikare än den som vi ha i Sverige. Finnarna yvas också över den överlägsenhet, som de ha i detta avseende. De se däri ett tecken på att den finska folkfantasien och den finska folkkulturen äro ofantligt mycket rikare än den svenska. De betrakta de luckor, som finnas i våra samlingar på detta område, såsom tecken på torftighet i vårt folks skapande förmåga. Det är emellertid så, att denna torftighet är endast skenbar. Den beror därpå, att vi icke 1 tid ha samlat in det material, som har funnits hos oss. Vi befinna oss nu i den elfte timmen. Det finns här och var i våra bygder ännu kvar män och kvinnor, som leva kvar från den äldre generationen, den som är så att säga självvuxen ur andlig synpunkt. Ännu under en kort tid kan man avvinna dessa åldringar det förråd av minnen från äldre dagar, som de bära inom sig. Men inom kort är det för sent.
</seg>
  <seg>
Ett bifall till Kungl. Maj:ts proposition i denna punkt skulle medföra, att det för insamlingen under det kommande året skulle vara tillgängligt endast ungefär 2,000 kronor, knappast så mycket ens. Det är givetvis alldeles för litet. Den förlust, som verksamheten därigenom lider, kan på intet sätt jämställas med den förlust, som t. ex. riksarkivet lider därigenom, att anslaget till tryckning av gamla handskrifter blivit nedsatt. Handskrifterna finnas ju i riksarkivet, och man kan trycka dem om några år. Men däremot kan den imsamling. som kan äga rum i år, icke ske längre fram i tiden. Det är därför icke alls så, som utskottet här har sagt, att det icke skulle vara till något avsevärt men för den verksamhet, som landsmålsinstitutet driver, om man nu tillfällighetsvis nedsatte anslaget. En tillfällig förlust på detta område är en oersättlig förlust.
</seg>
  <seg>
Jag beklagar mycket, att avdelningen inom utskottet icke har haft den rätta blicken för vad det här gäller. Utskottet har talat om den vetenskapliga betydelsen av dessa forskningar, men utskottet har icke haft sinne för hela betydelsen för vår kultur av att man gör denna insamling av folkmål och folkminnen. Utskottet har icke insett, att det är en nationell hederssak, att vi icke på detta område framstå såsom torftigare än finnarna, än norrmännen, än danskarna. Utskottet har icke förstått, att det är till skada inför hela den internationella publiken, om vårt land framträder som en mera ofruktbar mark, när det gäller det folkvuxna, än vad våra grannländer göra.
</seg>
  <seg>
Jag vågar verkligen vädja till kammarens ledamöter, om icke kammaren skulle vilja rätta till vad utskottet här har försummat. Det gäller ju ett belopp, som icke har den minsta statsfinansiella betydelse — det är en summa av 4.000 kronor. Den spelar absolut ingen roll i budgeten, men det har en mycket stor betydelse för den nationella kulturen, att detta lilla anslag beviljas. Jag ser ju, att kammarens ledamöter äro mycket fåtaligt samlade, men jag undrar, om det icke ändå skulle lyckas att få igenom detta anslag i denna kammare, därest kammarens ledamöter ville vara vänliga nog att vid en eventuell votering tala om för sina invandrande kolleger, vad saken verkligen gäller.
</seg>
  <seg>
Herr talman! Jag ber att med dessa ord få yrka bifall till motionen.
</seg>
</page>
