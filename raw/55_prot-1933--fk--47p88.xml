<page>
  <note>
Tisdagen den 20 juni e. m. Nr 47. 89
</note>
  <seg>
Förordningsförslag om erkända arbetslöshetskassor m. m. (Forts.) rådande, eftersom systemet därigenom får en längre tid för sin utveckling, möjligheterna att pröva sig fram på ett relativt försiktigt sätt bli större och slutligen kostnaderna för det hela först längre fram i tiden komma mera att träda fram. För övrigt på tal om kostnaderna: de skulle vid fullt utbildad försäkring, omfattande landets samtliga statistiskt registrerade lönearbetare, sammanlagt uppgå till omkring trettio miljoner kronor årligen, varav arbetarna själva skulle bidraga med omkring hälften. Skillnaden är omkring femton miljoner kronor, och den skillnaden måste dessutom bedömas med hänsyn till att kontantunderstöden under kommande perioder av mera normal arbetslöshet väsentligt komme att minskas. Har man tagit den allmänna pensionsförsäkringen och har man tagit den obligatoriska sjukförsäkringen, där de automatiska utgiftsstegringarna på statsbudgeten äro mycket betydande, nog bör man väl också kunna taga en försäkring som den förevarande, som är så pass billig, när till förmån för samma försäkring — på sätt jag förut anfört — kunna anföras så starka och vägande socialpolitiska och samhällsbevarande motiv.
</seg>
  <seg>
Mina herrar, endast några slutord. Flertalet av oss i denna församling äga vår goda bärgning. Många av oss tillhöra de besittande klasserna. Ingen av oss vet av personlig erfarenhet, vad det vill säga att vara en yngre eller äldre man, som utan eget förvållande helt plötsligt berövas sina existensmöjligheter och kastas ut i arbetslöshetens olycka. Åtskilliga av oss sitta som statstjänstemän med säkrade löner, pensioner och familjepensioner, dyrtidstillägg, semestrar och annat mera. Jag har redan i går framhållit, att jag icke gör anspråk på att personligen så känna de arbetslösas liv, som man egentligen borde göra för att rätt bedöma en fråga som den förevarande. Men nog borde vi väl alla ändock förstå, att de sinnesstämningar arbetslösheten alstrar äro förödande för dem som därav oförskyllt drabbas, och nog borde vi alla besinna, att dessa sinnesstämningar utgöra en stor fara ej blott för den levande men även för kommande generationer. Vi äro, dess bättre, äntligen i färd med att göra något mer effektivt till skydd och hjälp för hundratusentals mindre jordbrukare i vårt land, vilkas osäkra ställning helt naturligt måste alstra ett svalare intresse för de grupper av samhällsmedborgare, varom nu är fråga. Vore det icke i en sådan stund anledning att låta motståndet och invändningarna gentemot denna reform bytas i bättre förståelse för dem, som det nu gäller, och som ett led i den allmänna stora hjälpaktionen för skilda samhällsklasser, Jordbruksbefolkningen därunder inbegripen, acceptera även denna arbetslöshetsförsäkring, som sedan årtionden så livligt efterlängtats av arbetarna själva och till vilken de knyta måhända mycket överdrivna men likväl vissa förhoppningar? Det är sannolikt, att min vädjan förklingar ohörd hos flertalet; jag har likväl ansett det vara en plikt att göra den. — Än mera. Vi konservativa ställa på landets samtliga vapenföra befolkning oeftergivliga krav på att, om en olycka skulle inträffa, gå man ur huse till fosterlandets försvar mot främmande inkräktare och våldsmän. Vi vilja även i onda tider som de nuvarande hålla försvarsviljan levande ej blott hos de bättre ställda, men ända ned 1 folkets djupaste bottenlager. I detta avseende driva vi i dessa dagar en ansvarsmedveten och av övertygelse uppburen kampanj till förmån för stärkt försvarsvilja hos Sveriges folk. Den fattige löntagaren i vad yrke det vara må skall ock ut, om det gäller — det är vår fordran — han skall, om vapenför, offra sitt blod på slagfältet, och han skall bli liggande där, det är vår fordran. Låten då också dessa egendomslösa löntagare och arbetare bättre känna sin samhörighet med det gemensamma fosterlandet, förvägren dem icke den i grunden blygsamma förmån, varom striden nu står! Även denna min vädjan skall säkerligen avvisas av många, men för den konservativa folkpolitik på lång sikt, jag per-
</seg>
</page>
