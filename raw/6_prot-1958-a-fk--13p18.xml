<page>
  <note>
Fredagen den 11 april 1958
</note>
  <note>
Nr 13 19
</note>
  <note>
Kungl. proposition ang. vissa organisationsoch anslagsfrågor rörande försvaret
</note>
  <seg>
den! Det gör inte jag heller, men det är självklart att vi kan betrakta den såsom ett stort steg framåt.
</seg>
  <seg>
Jag fäster också uppmärksamheten på det förslag och den handling som ägt rum i fråga om testningsstopp för atombomber. Det är ju sant att om ett sådant testningsstopp kommer till stånd, måste därmed den internationella atmosfären både bokstavligen och politiskt förbättras, Förslaget därom och det ryska beslutet var naturligtvis inte »bara propaganda» utan förestavades av det kalla faktum, att jordatmosfären redan har kommit alltför långt på vägen mot den allmänna fördärvbringande förgiftningen med radioaktivitet. Detta läge kräver åtgärder snarast, och mitt i allt eländet måste man väl säga, att detta förhållande är någonting lovande för freden. Man skulle kunna säga att folken drivs framåt mot fred och samförstånd genom gisselslag.
</seg>
  <seg>
Låt oss nu tro litet grand på freden också, herr talman, trots att den ibland tycks hänga på ett hår. Jag tänker här på de s. k. beredskapsåtgärder som vi har läst om i dagens tidningar och som man tycker utsätter världen för så fasaväckande möjligheter. Låt oss tro på freden i alla fall, och göra vad vi kan för den! Svenska regeringens stöd åt kravet på testningsstopp blir, hoppas jag, en sådan insats. Fredspolitiken hör också till det rationella försvaret.
</seg>
  <seg>
Det var bara det, herr talman, jag ville tillåta mig säga.
</seg>
  <unknown>
I detta anförande instämde herrar Lage Svedberg (s), Lindgren (s), Thun (s) och Dahl (s), fru Wallentheim (s), herr Mogård (s), fru Sjöström-Bengtsson (s) samt herrar Per Olofsson (s), Carl Albert Anderson (s), Fahlander (s) och Wärnberg (s).
</unknown>
  <intro>
Herr ÖHMAN (k):
</intro>
  <seg>
Herr talman! Jag kan också förena mig med de talrika instämmandena i herr Brantings synpunkter. Jag vill emellertid, då vårt parti icke har någon representant i utskottet, använda detta tillfälle för att framföra några synpunkter
</seg>
  <seg>
på den föreliggande försvarspropositionen. Jag kommer naturligtvis inte att kunna gå in på några detaljer i förslaget, men jag vill gärna rikta uppmärksamheten på några huvudfrågor som här dyker upp.
</seg>
  <seg>
Den första vill jag bara kort beröra. Det är det uppseendeväckande sätt på vilket denna viktiga fråga har handlagts. Jag erinrar om att fyra partiledare och ett par ministrar den 4 februari träffade en uppgörelse om försvarskostnaderna och därmed i praktiken försatte försvarsberedningen ur spel. Partiledaruppgörelsen innebar inte bara att man fastställde kostnadsramen för den försvarsbudget, som innevarande riksdag skall besluta, utan man låste kostnaderna för ett tiotal år framåt. Därigenom blev försvarsberedningens arbete meningslöst. Det blev omöjligt att pröva olika alternativ.
</seg>
  <seg>
Det är ganska uppseendeväckande att sådana oparlamentariska metoder kan komma till användning vid handläggning av en så viktig fråga som denna. En ledamot av beredningen hade ju också kurage nog att handla konsekvent, d. v. s. vägra sin medverkan vid effektueringen av partiledarnas diktat. De andra låtsades tydligen inte om den chikan de utsattes för, utan böjde sig lydigt för generalernas och partiledarnas påbud. Här kan man verkligen tala om villkorslös kapitulation — för att nu använda en militär term — inför de pockande krav på ökad miljonrullning för militära ändamål, som länge förts fram från högerns och de militära myndigheternas sida.
</seg>
  <seg>
Den 4 februari avgjorde partiledarna frågan, och två veckor efteråt rapporterade försvarsberedningen att den var klar med sitt arbete. Beredningen överlämnade ett utlåtande, som till hundra procent innehöll detsamma som partiledarna träffat uppgörelse om. En sådan handläggning av ett ärende är ganska enastående i svensk parlamentarism, och jag anser därför att den bör allvarligt påtalas av alla som vill slå vakt om riksdagens rättigheter.
</seg>
  <seg>
Nu ligger alltså resultatet på bordet.
</seg>
</page>
