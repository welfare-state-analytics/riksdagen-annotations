<page>
  <note>
Onsdagen den 18 juni 1947. Nr 28. 43
</note>
  <note>
Lag om kommunernas bidrag till kostnaderna för folkpensioneringen. (Forts.)
</note>
  <seg>
munerna skulle svara för viss andel av kostnaderna för folkpensioneringen är så utsliten, så ofta upprepad och lika ofta vederlagd, att man egentligen inte vill spilla många ord på densamma, Utskottet säger också för sin del: »Ur principiell synpunkt är det naturligtvis riktigt, att staten ensam bekostar en rent statlig samhällsuppgift. Beträffande folkpensioneringen tillkomma emellertid vissa praktiska synpunkter. Kommunernas medverkan är nödvändig vid den prövning, som i vissa fall skall föregå beviljandet av pension.»
</seg>
  <seg>
Detta är kärnpunkten i utskottets yttrande över motionen. Man erkänner att motionen är fullt berättigad ur principiell synpunkt men säger, att vissa praktiska skäl tillkomma, som göra att man inte kan bifalla den. Vi ha tidigare påvisat ohållbarheten av dessa praktiska skäl. En förutsättning för dessa är nämligen, att våra kommunalmän, därest kommunerna inte skulle bidraga med viss andel i kostnaden för folkpensioneringen, skulle förfara på ett annat sätt än eljest vid de inkomstoch behovsprövningar, som skola förekomma i samband med ikraftträdandet av den nya folkpensionsreformen, Detta är ju ett skäl, som vi betecknat såsom mycket konstlat, och vi betrakta det också i viss mån som en utmaning gentemot våra kommunalmän, som sannerligen inte ha gjort sig förtjänta av misstanken att ha förfarit ogrannlaga vid tidigare prövningar i sådana hänseenden, som det här gäller. Det finns enligt min mening ingen som helst anledning att upprätthålla detta mycket inkrånglade system för uttagande av viss andel från kommunerna då det gäller kostnaden för folkpensioneringen, som man här från utskottets sida föreslagit. Vi ha därför ingen som helst anledning att frångå den motion, som vi avgivit i saken.
</seg>
  <seg>
Jag ber, herr talman, att med det sagda få yrka bifall till motionen.
</seg>
  <intro>
Herr Hagård:
</intro>
  <seg>
Herr talman! Det kanske inte behöver erinras om, att när man här talar om bidrag till kostnaderna för folkpensionering, så är det fråga om bidrag till mycket ringa del av de totala kostnaderna för denna verksamhet. Ålderdomspensioneringen t. ex. bekostas helt av statsmedel. De grundväsentliga principerna här äro ju de, som herr Senander antydde, att man har den uppfattningen. att det tarvas en medverkan från kommunernas sida för att få till stånd en viss rationell prövning av de förmåner, som utgöras av tilläggspensioner, änkepensioner och bostadstillägg. Det är således den grundåskådning, varpå det hela vilar, och den har ju tidigare godtagits av statsmakterna. Jag vill erinra om att vid det system, som för ögonblicket tillämpas, går man mycket långt i det avseendet och kräver ännu större tillskott från kommunernas sida. Socialvårdskommittén var inne på frågan om kommunernas bidrag till denna verksamhet och var på det klara med, att man i väsentlig mån borde kunna lätta på kommunernas andel av kostnaderna. Man kunde dock inte frångå de allmänna principerna. Vid fjolårets behandling av folkpensioneringsfrågan gick man på ett mycket ingående sätt in på kommunernas ställning. I själva slututlåtandet hemställde man om en särskild utredning 1 detta avseende, som skulle gå ut på att få mera rationella metoder utformade beträffande kommunbidragen. Utredningen kom till stånd, och departementschefen har i sitt resonemang godtagit den allmänna formel, som man då kom till, varigenom man i väsentlig grad tillkopplar kommunernas ekonomiska bärkraft.
</seg>
  <seg>
De motioner, som här föreligga, ha velat gå längre än departementschefen gjort i sin proposition. Herr Werner har riktat en liten förebråelse mot utskottet för att det inte velat följa hans resonemang i motionen. Utskottet hade kanske, menade han, på grund av rådande trötthet och hets inte velat eller kunnat tränga in i den andemening, som låg bakom motionen. Jag vill emellertid försäkra herr Werner, att utskottet bemödat sig om att försöka fullt fatta herr Werners uppfattning i detta avseende.
</seg>
</page>
