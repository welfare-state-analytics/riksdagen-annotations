<page>
  <note>
Fredagen den 28 maj 1965 fm.
</note>
  <seg>
beträffar har folkpartiet med hänsyn till överkonjunkturen icke ansett sig kunna förorda någon försvagning av budgetbalansen. Inflationsriskerna är tillräckligt betydande ändå. Finansministerns accepterade tre procent kan väntas bli fördubblade. Ytterligare stegringar kommer att än starkare försvåra bostadsbyggandet och måhända medföra risker för en socialistiskt färgad reglering av kapitalmarknaden med ur liberal synpunkt olycklig utveckling.
</seg>
  <seg>
Folkpartiets under den gångna riksdagen framförda förslag om vissa skattesänkningar och utgiftsökningar har därför balanserats med förslag om inkomstförstärkningar och besparingar, varigenom inte bara budgetbalansen förblivit orubbad utan, om folkpartiets förslag hade genomförts, en viss förstärkning av budgeten hade skett. Däremot är det alldeles uppenbart att en framtida försämring av konjunkturläget måste föranleda minskning av överskottet på driftbudgeten i relation till konjunkturnedgångens styrka.
</seg>
  <seg>
Jag vill i deita sammanhang erinra om de förslag till åtgärder i konjunkturstabiliserande syfte som folkpartiet tidigare i år har framfört. Försök med värdesäkra lån tycks finansministern alltjämt visa tveksamhet inför, trots att man tydligen i allt vidare kretsar har accepterat sådana. Jag är fullt medveten om att vissa svårigheter kan föreligga med hänsyn till andra låneformer. Ändå förefaller tveksamheten hos finansministern svårbegriplig, ty ingen lär väl bestrida, att denna låneform skulle medföra inte bara svårigheter i fråga om vissa andra lån, utan också betydande fördelar. Den skulle sanera den marknad som nu spekulerar i inflation. Personer i olika förmögenhetsställning finge mer likvärdiga möjligheter till värdesäkra placeringar. Sparbankerna tycks av deras tidskrift att döma acceptera ett försök, Försäkringsbolagens riksförbund har tillstyrkt värdesäkringskommitténs förslag om
</seg>
  <note>
Nr 30 15
</note>
  <note>
Ang. den ekonomiska politiken
</note>
  <seg>
olika åtgärder, och staten själv har ju genom folkpensionernas och ATP-pensionernas anknytning till konsumentpriserna redan accepterat värdesäkringstankens principer.
</seg>
  <seg>
Riksdagen har vidare avslagit de förslag vi framfört i syfte att ytterligare stimulera det enskilda sparandet, som dock omvittnas vara av väsentligt värde för kapitalbildningen i landet.
</seg>
  <seg>
Förutom det under flera år framförda förslaget om ett ekonomiskt-socialt råd, som kontinuerligt kunde följa utvecklingen, förordade folkpartiet i skattemotionen i början av året en rundabordskonferens som — med företrädare för alla berörda grupper inom statlig och kommunal förvaltning och inom organisationerna och för de politiska partierna — borde få den enda, men viktiga och naturligtvis svårlösta uppgiften att söka finna en framkomlig väg till förhöjning av realinkomsterna och en snabb ekonomisk utveckling, men i görligaste mån utan prisstegring. Liknande yrkanden har även framförts från andra oppositionspartier. Den avvisande attityd, som riksdagen och finansministern intagit till detta förslag, måste framkalla undran, om man verkligen inom majoritetspartiet är ovillig att ens pröva rimliga utvägar att få bukt med den inflationistiska utvecklingen, bara därför att förslagen kommer från oppositionen.
</seg>
  <seg>
Inflationsproblemet är emellertid så brännande för den närmaste framtiden, att riksdagen redan vid höstsessionen måste få möjlighet att ta ställning till en samlad plan till åtgärder. Folkpartiet begär att regeringen tidigt vid höstriksdagen framlägger en sådan plan. Detta tycker nu bevillningsutskottets majoritet är onödigt, och man pekar på att mycket är i gång och att vissa utredningar pågår. Kungl. Maj:t och de prisövervakande myndigheterna, säger man, har redan sin uppmärksamhet riktad på prisutvecklingen, och utskottsmajoriteten känner sig tydligen
</seg>
</page>
