<page>
  <seg>
hemmamarknaden under 1970. Alla som ägde tillgängligt kapital försåg sig med varor som man kanske hade planerat att skaffa sig senare. En bidragande orsak var också den höjda mervärdeskatten från nyåret 1971.
</seg>
  <seg>
Att sedan köplusten inte mobiliserades med samma styrka i fortsättningen är fullt naturligt med tanke på vad som förekommit och vad som fortfarande förekommer, nämligen en intensiv propaganda om näringslivets omöjliga framtid såvida vi inte får fullt medlemskap i EEC. I dessa avseenden måste jag dela på oppositionspartierna. Centern har med fullständig klarhet sagt att man instämmer i regeringens uppfattning beträffande anslutningen till EEC. Folkpartiet har avgivit en deklaration med i huvudsak samma innehåll, medan däremot moderaterna genom herr Bohman bestämt hävdar, att vi måste ha full anslutning om det svenska näringslivet skall kunna göra sig gällande på Europamarknaden. Man har rätt förmoda att detta skuggspel har sin roll i den s.k. profileringen. Någon nytta kan det inte åstadkomma, men väl motsatsen.
</seg>
  <seg>
Oavsett propagandan föreligger verkliga svårigheter att i dag upprätthålla full sysselsättning. Inget industriland, stort eller litet, kan undvika påverkan av de ständigt pågående strukturförändringarna inom industrin. Påtagligt gör sig dessa gällande inom den grafiska industrin. Varslet vid Esselte är en typisk produkt av dessa strävanden. Samma sak påverkar även Facit AB i Åtvidaberg beträffande räknemaskinerna. Där kom, förmodar jag, den utländska övergången till elektroniska maskiner som en överraskning nära nog samtidigt som man i Åtvidaberg nyinvesterat och utvidgat sin mekaniska produktion i betydande omfattning.
</seg>
  <seg>
Liknande förändringar har skett och sker dagligen inom många grenar av vår produktion. Det finns absolut ingen anledning att beklaga att så sker. Dessa förändringar utgör nämligen bakgrunden till den höjda bruttonationalprodukt som vi alla önskar och som i sin tur utgör underlaget för att kunna höja vår levnadsstandard. Sådana förändringar får därför betraktas som normala i ett expanderande näringsliv.
</seg>
  <seg>
Men frågan återstår: Vad finns det för reell anledning att försöka skylla dessa av strukturförändringar föranledda personalinskränkningar på regeringen i ett land där det enskilda näringslivet behärskar 95 procent av landets produktion? Eller menar man att det var regeringens skyldighet att tala om för den grafiska industrin att förändringar var att vänta? Eller menar man att regeringen skulle ha ingripit och förhindrat direktör Ericsson i Facit AB att nyinvestera med motiveringen att förändringar i denna industris produktion var att vänta? Nej, naturligtvis inte. Man väntar inte sådana ingripanden. Man skulle inte heller från näringslivets sida ha accepterat sådana ingripanden. Dessa två exempel kan mångfaldigas inom det starkt differentierade näringsliv som kännetecknar svensk industri.
</seg>
  <seg>
Men var sak har två sidor. Den propaganda som kommit till användning har nått sitt syfte, ett syfte som var väntat. Men den har också uppnått ett annat syfte som inte var vare sig väntat eller önskat av oppositionen. Om näringslivets utveckling fortsätter att stagnera så att full sysselsättning inte kan upprätthållas reses obönhörligt kraven att staten ingriper för att skapa vidgad produktion. I en sådan situation må oppositionen vara medveten om att det inte längre går att skrämma med
</seg>
  <note>
Nr 31
</note>
  <note>
Onsdagen den 1 mars 1972
</note>
  <note>
Finansdebatt
</note>
  <note>
135
</note>
</page>
