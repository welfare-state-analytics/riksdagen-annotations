<page>
  <note>
14 Nr 7
</note>
  <note>
Tisdagen den 25 februari 1958
</note>
  <note>
Svar på interpellation ang. frågan om avdragsrätt för studieunderstöd, m. m.
</note>
  <seg>
t. ex. i fråga om avdragsrätt för amortering å studieskuld — kan reformeras utan ytterligare, längre dröjsmål?
</seg>
  <seg>
I anledning härav får jag anföra följande.
</seg>
  <seg>
Skattelagssakkunniga har beräknat det skattebortfall som skulle uppkomma, om den föreslagna avdragsrätten för studieunderstöd infördes, till sammanlagt 57 milj. kronor. Härav skulle på staten falla 36 milj. kronor och på kommunerna 21 milj. kronor. Det nuvarande statsfinansiella läget och kommunernas hårt ansträngda ekonomi medger icke genomförandet av en så pass kostnadskrävande reform. Jag har sålunda icke för avsikt att föreslå proposition till årets riksdag, utan denna fråga får tas upp längre fram när de ekonomiska förutsättningarna för en lösning föreligger.
</seg>
  <seg>
Enligt vad jag inhämtat kan skattelagssakkunnigas utredning angående behandlingen i beskattningshänseende av studiekostnaderna i Övrigt väntas bli färdig någon gång under sommaren. När en eventuell reform kan bli möjlig att genomföra får även i detta fall bli beroende av statens och kommunernas ekonomi.
</seg>
  <note>
Härefter anförde:
</note>
  <intro>
Herr HELÉN (fp):
</intro>
  <seg>
Herr talman! Jag vill tacka statsrådet och chefen för finansdepartementet för ett ovanligt upplysande svar. Det innebär kort och gott att finansministern säger: »Jag, finansminister Gunnar Sträng, befinner mig nu i ett sådant läge, att jag föredrar att medverka till att en av de största orättvisorna i svensk skattelagstiftning bevaras för en oviss framtid. Jag, finansminister Gunnar Sträng, finner det rimligt, att vi bevarar ett system, som innebär exempelvis att en familjeförsörjare med en lat son och en flitig dotter får göra avdrag för periodiskt understöd till sonen, som inte vill arbeta eller utbilda
</seg>
  <seg>
sig, men förhindras att göra motsvarande avdrag för flickan, som med betydande kostnader utbildar sig exempelvis till lärarinna.» Det innebär t. ex. också, som hänt i ett fall, att studier uppfattats som rent diskvalificerande även för sådant periodiskt understöd, som man annars skulle ha haft avdragsrätt för.
</seg>
  <seg>
Finansministern drar i sitt svar in kostnadssiffror för genomförandet av rättvisa på detta område på ett sådant sätt, att varje åhörare måste få den uppfattningen, att reformen skulle påverka redan det kommande budgetårets utfall med 36 miljoners inkomstminskning på den statliga sidan. Så kan ju inte alls bli fallet. Avdragsrätten för A-skattebetalare — under förutsättning att vi nu godtar skattelagssakkunnigas beräkning — verkar ju först vid den deklaration, som avlämnas i februari 1960, om riksdagen alltså skulle besluta om denna sak i år, vilket enligt finansministern inte blir fallet. För B- skattebetalare kan det däremot verka för inbetalningar som sker 1959. Det är då givet, att kostnaderna för kommande budgetår skulle bli långt blygsammare än de siffror, som anförts i finansministerns svar.
</seg>
  <seg>
Nu förstår jag mycket väl, att finansministern tänker längre bort än för ett kommande budgetår. Vi får väl då konstatera, att om man vill åstadkomma rättvisa och stimulera föräldrarna till att hjälpa till med att bekosta barnens studier i stället för att hundraprocentigt belasta en redan trängd lånemarknad, får man ta kostnaderna för detta och skaffa täckning via den övriga beskattningen.
</seg>
  <seg>
Vidare är det som bekant så, att siffror av storleksordningen tiotal miljoner mer än väl kan rymmas inom herr Strängs felmarginaler. Jag kanske får påminna finansministern om ett litet meningsskifte som vi hade i televisionen i januari 1956. Jag frågade då finansministern, om han verkligen kun-
</seg>
</page>
