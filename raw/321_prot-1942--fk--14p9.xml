<page>
  <note>
10 Nr 14. Torsdagen den 9 april 1942.
</note>
  <seg>
Ang. anstånd med psykiatriska sjukhusets nedläggande. (Forts.) sluten till Säters sjukhus med plats för 155 patienter. Medicinalstyrelsen har ävenledes föreslagit, att Gådeå sjukhus skall i nuvarande läge, till dess andra förhållanden inträda på byggnadsmarknaden, bibehållas, trots de allvarliga erinringar ur driftekonomisk synpunkt som kunna resas häremot.
</seg>
  <seg>
Det anförda synes mig ha en viss giltighet även beträffande psykiatriska sjukhuset. Även om det ur driftekonomiska synpunkter vore mest rationellt att nedlägga sjukhuset, torde det dock böra prövas huruvida detsamma icke under nuvarande krisförhållanden bör fortsätta verksamheten. Vid denna prövning får vägas sinnessjukvårdens behov att behålla sjukhusets vårdplatser mot behovet av att bostadsmarknaden i Stockholm erhåller det värdefulla tillskott av tomtmark, som för närvarande upptages av sjukhuset. Innan medicinalstyrelsens undersökning rörande möjligheterna att på andra vägar och utan allt för omfattande byggnadsarbeten skaffa ett tillräckligt antal nya vårdplatser slutförts anser jag mig icke kunna taga ställning till interpellantens första spörsmål.
</seg>
  <seg>
Interpellantens andra fråga torde få anses besvarad med vad jag anfört om 1edan vidtagna och planerade åtgärder för anskaffande av ersättningsplatser.
</seg>
  <intro>
Herr Källman:
</intro>
  <seg>
Herr talman! Jag ber att få framföra mitt tack för svaret och även för att jag fått tillfälle att ta del därav före dagens sammanträde.
</seg>
  <seg>
Såsom framgår av interpellationens motivering har jag gått igenom huru detta ärende tidigare har behandlats såväl hos Kungl. Maj:t som i riksdagen. Jag fick då det intrycket att man hade att frukta, att det här endast skulle bli en fråga om verkställighet. I tidningen Social-Demokraten för den fjärde sistlidna februari fanns införd en notis med denna rubrik: »Konradsberg bebygges 1944? Nya tomter färdigställas vid Johanneshov.» Jag skall endast citera ett kort stycke av notisen: »Djurgårdskommissionen räknar med att överta Konradsbergsområdet i höst, då enligt beräkningarna Konradsbergs sinnessjukhus skall läggas ned samtidigt som sinnessjukhuset Sidsjön vid Sundsvall tas i bruk. Gatuarbetena på Konradsberg skulle då kunna ta sin början omedelbart på nyåret och bebyggelsen påbörjas under 1944.»
</seg>
  <seg>
Jag är emellertid mycket belåten med innehållet i det avgivna svaret, särskilt därför att jag inte hade trott att det skulle bli så tillmötesgående som det verkligen blev. Att jag intresserar mig för denna fråga beror på att jag sedan flera år haft till uppgift att inom Stockholms län söka leda organiserandet av vårdhem för lättskötta sinnessjuka. Då jag under arbetet härmed haft nöjet att ofta träffa den förutvarande överinspektören för sinnessjukvården, har jag fått veta att överbeläggningen på samtliga sinnessjukhus varit i hög grad besvärande. Det har icke hjälpt med vårdhemmens tillkomst, ty även där är det lika besvärligt. Stockholms län har redan 246 dylika platser, men alla äro belagda. Jag har senast i dag på förmiddagen fått reda på att det i fråga om länets vårdhem finns ett jämförelsevis stort antal expektanter.
</seg>
  <seg>
Då jag angivit, att ytterligare 9,000 vårdplatser voro erforderliga för de sinnessjuka, motsvarar detta antal ungefär den platsbrist, som enligt uppgifter från olika håll faktiskt finns. Det är ju åtskilliga både fattigvårdsstyrelser och enskilda, som inte ens försöka att få vårdplatser för de sinnessjuka, därför att man vet att sådana platser icke finnas lediga.
</seg>
  <seg>
Socialministern medger att det föreligger ett trängande behov av ett ökat antal vårdplatser, och att överbeläggningen är avsevärd. Jag vill erinra om att jag för endast några dagar sedan fann en notis, även den i tidningen Social- Demokraten, under rubriken: »För stort tillopp, för liten avgång på sinnessjukhus. Man tvingas utskriva fall som egentligen bort stanna.» I notisen hette det bl. a.: »Den notoriska platsbristen på sinnessjukhusen orsakar alltmera be-
</seg>
</page>
