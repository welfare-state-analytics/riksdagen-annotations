<page>
  <seg>
Alla dessa åtgärder, som är i planeringsstadiet eller pågår, syftar naturligtvis till att minska importberoendet, att förbättra den svenska bytesbalansen, att öka sysselsättningen både inom byggnadsverksamheten och i industrin och att minska miljöproblemen. Det finns ingen anledning, i varje fall som jag ser det, att vänta på att energikommissionen skall komma med förslag på det här området, utan alla de åtgärder som kan sättas in dessförinnan skall också sättas in dessförinnan.
</seg>
  <seg>
Jag noterade att Birgitta Dahl bekräftade att hon tycker att det är hedervärt om man ger besked om att det blir stopp. Jag utgår ifrån att om så skulle bli fallet när det gäller t. ex. Forsmark 3 tycker alltså Birgitta Dahl att det är bättre än den nuvarande situationen, och det kan ses som ett framsteg.
</seg>
  <seg>
Sedan talar Birgitta Dahl om att vi använder undanglidande formuleringar angående avfallsproblemen. Vi har inte ändrat oss under det här året. Hon säger att all kunskap talar för att socialdemokraternas syn på avfallsproblematiken är den rätta. Det är synd om hennes partikamrater i alla de länder jag räknade upp, som inte har tillgång till samma kunskaper.
</seg>
  <seg>
Birgitta Dahl talar vidare om att jag var tveksam inför statssekreterargruppen och dess inriktning. Först och främst tycker jag inte att man skall fästa avseende vid läckage från olika grupper. Den här gruppen gör ett beredningsarbete och har att lämna förslag till mig. Först därefter tar regeringen ställning.
</seg>
  <seg>
Grundlösa beskyllningar talar Birgitta Dahl sedan om. Det är ett faktum att det inte ställdes några krav på att kraftföretagen skulle klara upp avfallsproblemen. När hon talar om 1975 års beslut som ett föregångsprogram kan jag hänvisa till vad jag sade till Alf Lövenborg, nämligen att då skulle man öka oljeförbrukningen i absoluta tal. Jag tycker inte att det verkar särskilt långsiktigt tänkt. Och talet om att forcera beslut för att komma till rätta med säkerhetsproblemen är felaktigt. Man skall ta den tid på sig som man behöver, men man skall klara problemen innan man tar flera reaktorer i drift och därmed ytterligare förvärrar situationen.
</seg>
  <intro>
BIRGITTA DAHL 1(s):
</intro>
  <seg>
Herr talman! Olof Johansson ökar verkligen inte förutsättningarna för en saklig diskussion om framtiden, när han i sitt senaste inlägg fortsätter att beljuga, att på ett lögnaktigt sätt beskriva, den politik som socialdemokratin står för och det beslut som vi fattade 1975. Kan vi inte få ett slut på det? Har du och ditt parti så dåligt med egna argument att ni måste fortsätta med det här?
</seg>
  <seg>
Hela världen levde ju fram till oljekrisen i föreställningen att energin uteslutande var en positiv faktor. Fortfarande gäller naturligtvis att energin huvudsakligen spelar en positiv roll. Tillgången till energi är nödvändig för att man skall kunna bygga upp välfärd och lyfta ett land ut ur fattigdomen. Den fyller fortfarande till huvudsaklig del viktiga
</seg>
  <note>
Nr 20
</note>
  <note>
Måndagen den 7 november 1977
</note>
  <unknown>
Om energipolitiken
</unknown>
  <unknown>
29
</unknown>
</page>
