<page>
  <note>
Onsdagen den 5 juni e. m. Nr 41. 123
</note>
  <seg>
Ang. ändring i vissa delar av vägtrafikstadgan. (Forts.) som redan sagts, tillkommen i syfte att få om icke tyst trafik så dock tystare trafik, än vi för närvarande ha. Men med förslaget åsyftas icke bara att undvika onödigt signalerande och onödigt oljud, särskilt i tättbebyggda samhällen, utan även att om möjligt öka trafiksäkerheten. Det är nämligen så, tvärt emot vad herr Hage tycktes antaga, att erfarenheterna från de städer och länder, där man infört bestämmelser om tyst trafik visa, att den tysta trafiken är ägnad att i hög grad skärpa försiktigheten hos motorförarna och därmed också nedbringa trafikolyckornas antal.
</seg>
  <seg>
Utskottet har gjort ett par små ändringar 1 propositionen och jag har i stort sett icke så mycket att säga om dem. Utskottet tycks vara enigt om att man icke bör stadga något straff för onödigt signalerande. Jag hade föreslagit en mycket blygsam straffsats från 2 kronor upp till 20 kronor för onödigt signalerande, och det skedde mest därför, att man icke skulle vara alldeles utan möjligheter att näpsa dem, som medvetet sätta sig över bestämmelserna om tyst trafik. När man nu tar bort varje straffsats, kan man naturligtvis riskera att en eller annan av rent okynne eller av lust att retas med ordningsmaktens representanter föra oljud med sitt signalhorn. Ordningsmakten har då ej möjlighet att på allvar gripa in och näpsa vederbörande. Emellertid förstår jag utskottet, när utskottet säger, att då man övergår till tystare trafik från det nuvarande systemet, som faktiskt uppmuntrar till fri signalering, kan det kanske vara lämpligt med en övergångstid utan straff för den, som bryter mot andemeningen i de nya stadgandena. Är det så att erfarenheterna visa att man måste tillgripa straff, kan man ju alltid göra det på ett senare stadium.
</seg>
  <seg>
Den andra punkten, där utskottet föreslår ändring i propositionen, gäller skyldigheten att signalera vid omkörning. Det stadgas nu en ovillkorlig skyldighet att signalera. Jag har föreslagit, att signalering endast skall behöva ske i det fall så erfordras, och jag har då närmast tänkt på den skillnad, som råder i fråga om praxis och om trafiken på landsbygden och i städerna. Det har i städerna blivit allt mera vanligt att icke, åtminstone icke i onödan, ge signal, då man kör om ett fordon, och jag har ansett att denna praxis bör få sitt uttryck i vägtrafikstadgan. På landsvägarna åter kan det vara skäl att fortfarande behålla regeln att giva en signal, när man kör om ett annat fordon eller en gående. Mitt förslag anpassar sig sålunda till den utveckling och praxis, som för närvarande tillämpas, under det att utskottets förslag, som bibehåller den mera stela och styva bestämmelsen i vägtrafikstadgan, enligt min mening ej är tillräckligt smidig. Även på den punkten kan emellertid med ledning av fortsatta erfarenheter göras de ändringar, som kunna vara erforderliga.
</seg>
  <note>
Överläggningen förklarades härmed avslutad. Herr andre vice talmannen gav propositioner dels på bifall till utskottets hemställan, dels ock på bifall till berörda hemställan med den ändring, som innefattades i den av herr Norman m. fl. avgivna, vid utlåtandet fogade reservationen; och förklarade herr andre vice talmannen sig anse svaren hava utfallit med övervägande ja för den förra propositionen. Herr Pettersson i Hällbacken begärde emellertid votering, i anledning varav efter given varsel följande voteringsproposition upplästes och godkändes:
</note>
  <note>
Den, som vill, att kammaren bifaller andra lagutskottets hemställan i utskottets förevarande utlåtande nr 35, röstar Ja;
</note>
  <note>
Den, det ej vill, röstar Nej;
</note>
</page>
