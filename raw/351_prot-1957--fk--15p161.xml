<page>
  <note>
162 Nr 15
</note>
  <note>
Onsdagen den 8 maj 1957 em.
</note>
  <note>
Anslag till befordringskurser för folkskollärare
</note>
  <seg>
förhåller det sig på det sätt, som vid flera tillfällen anförts i Lärartidningen, vilken tidning som bekant är organ för folkskollärarna, att man över huvud taget varnar sina medlemmar för denna utbildning.
</seg>
  <seg>
Klockan har nu blivit så mycket, att jag inte skall gå in på en massa detaljer beträffande detta problem, vilket jag möjligen skulle ha gjort, om detta ärende kommit upp tidigare på dagen. Jag vill endast säga, att jag hoppas, att man, när denna utredning nu tar upp hela detta problem, därvid uppmärksammar de olika komponenterna och i all synnerhet inte glömmer de intressen, som folkskollärarna här företräder.
</seg>
  <seg>
Jag tycker mig ha märkt av referatet av andra redan avslutade eller pågående utredningar, att man undervärderar den långa utbildningstid för 23-grads tjänsterna, som man begär, att folkskollärarna skall underkasta sig, och att man synes se problemen på ett annat sätt, när man vänder sig till andra tänkbara kategorier. Bara för att dessa senare företräder tidens magiska ämnen, de naturvetenskapliga, ställer man kraven väsentligt lägre. Jag kan, som sagt, inte gå in på detaljerna; jag bara vill understryka, att de farhågor som jag uttryckte genom min interpellation den 30 januari tyvärr i allra högsta grad bekräftats. Det förhöll sig nämligen på det sättet, att ansökningstiden till årets befordringskurser gick ut den 15 april. 21 kurser var utannonserade. Man har fått en enda kurs fulltecknad. Det är hela resultatet. Det är för övrigt en kurs i geografi i Karlstad. Det är naturligtvis tacknämligt, att man får de 13 anmälda geograferna, men, som jag sagt vid otaliga tillfällen, det är inte precis denna kategori, vi i första hand är ute efter.
</seg>
  <seg>
Vidare har man fått en kurs i historia i Karlstad och en i samhällslära i Stockholm, vardera med 11 anmälda deltagare. Dessutom har man fått en kurs i merkantila ämnen i Stockholm med 9 deltagare och en i biologi i Linköping med lika många anmälda. Man kan alltså möjligen tänka sig att dispensvägen få dessa kurser till stånd med 11 respektive 9 an-
</seg>
  <seg>
mälda deltagare. På så sätt får man 3— 4 kurser allt som allt.
</seg>
  <seg>
Man bör här även lägga märke till, att i ämnena matematik, fysik och kemi har man fått anmälningar från endast 37 deltagare, vilka dock är fördelade på 8 olika kursställen. I enbart matematik är för övrigt 23 anmälda, i fysik och kemi endast 8. Inalles rör det sig om 129 antecknade, som representerar ungefär 51 procent av optimum, om man räknar 21 gånger 12, vilket blir 252. Detta resultat, som jag här bara konstaterar, är beklagligt och värt att uppmärksamma. Som jag tidigare framhållit beträffande de här frågorna hänger det hela utan tvivel samman med lönesättningen.
</seg>
  <seg>
Jag har funnit det högst önskvärt att vid detta tillfälle anföra dessa synpunkter, att göra dessa anteckningar i marginalen, som en erinran i samband med behandlingen av denna punkt.
</seg>
  <seg>
Herr talman! Jag har intet yrkande.
</seg>
  <intro>
Herr statsrådet PERSSON:
</intro>
  <seg>
Herr talman! Det torde knappast vara lönande att här fortsätta den interpellationsdebatt, som vi hade för någon tid sedan, och det undandrar sig mitt bedömande, om herr Arrhén är till freds med att det förefaller att bli mindre intresse för befordringskurserna eller inte. Faktum är emellertid att herr Arrhén och jag är överens om att vi fortfarande har stort behov av lärare av ungefär denna kompetens, och därför menar jag att vi väl också borde kunna vara överens om att vi bör ha medel tillgängliga för att göra vad som kan göras för att få fram dylika lärare under den närmaste tiden. Oavsett att vi nu har en utredning om en eventuellt på ett annat sätt utbildad lärarkategori, som skall ha undervisning av liknande art, är vi på det klara med att vi ännu inte har denna kategori och inte får den så snabbt som det givetvis skulle ha varit önskvärt. Därför skall vi inte överge den typ av tilläggsutbildning, som vi hittills har haft, och jag är för min del till freds med att utskottet har beaktat de synpunkter, som jag i propositionen har lagt på denna fråga.
</seg>
</page>
