<page>
  <note>
Fredagen den 19 mars 1965
</note>
  <note>
Nr 12 155
</note>
  <note>
Svar på interpellation ang. polismans rätt att bruka skjutvapen i tjänsten och på fråga ang. särskilda åtgärder till skydd av polisman under tjänsteutövning
</note>
  <seg>
ju vara fråga om samma människa och i stort sett samma situation.
</seg>
  <seg>
Problemet kan kanske bli klarare om man för över det till det allmänmänskliga planet. Två människor står emot varandra, den ene utrustad med skjutvapen, den andre med något tillhygge, kanske en kniv. Den med skjutvapnet har normala reaktioner, den andre handlar fullkomligt oberäkneligt. Vilka regler skall då gälla för den som har skjutvapen? Vilket människoliv skall värderas högst? Skall man ta större risker för den ene än för den andre? Det är alldeles klart att det saknar betydelse här, om den ene råkar vara svensk och den andre utlänning. Inte heller kan den ene partens psykiska tillstånd avgöra bedömningen.
</seg>
  <seg>
Vem som helst kan under olyckliga omständigheter drabbas av psykisk omtöckning och uppträda på offentlig plats på ett sätt som omgivningen fattar som ett hot. Till sist gäller det bara människa mot människa, och där tangeras våra föreställningar om alla människors lika värde.
</seg>
  <seg>
Finns det då inte skäl, hur restriktiva de nuvarande bestämmelserna än är, att ytterligare reflektera över hur man skall få bästa möjliga garantier för att människoliv inte offras? Inrikesministern och jag är säkert överens om att människolivet är heligt.
</seg>
  <intro>
Herr WIKLUND (fp):
</intro>
  <seg>
Herr talman! Jag ber först att få tacka för statsrådets snabba svar på min fråga.
</seg>
  <seg>
Bakom denna fråga står säkert en bred och sannolikt rätt oroad opinion. Många deltagande tankar går nog i dessa dagar till anhöriga till den polisman, som under så brutala former, mitt i pliktuppfyllelsen, föll på sin post.
</seg>
  <seg>
Men säkert är det också många som med sympati tänkt på alla dem som oegennyttigt i olika sammanhang söker att trots alla bakslag hjälpa den ung-
</seg>
  <seg>
dom till rätta, som av dunkla makter, till stor del okända till sin art, drivs till brott. Jag åsyftar främst dem som ägnar tid, intresse och arbete åt öppen vård av ungdom i inackorderingshem eller på annat sätt, för resten bl. a. polispersonal i skyddspolistjänst. De låter sig inte slås ned av motgångarna och lyckas därför också med sin uppgift i många, många fall.
</seg>
  <seg>
Då man nu funderar över vad som kan göras för att hindra att hotet från sådana destruktiva krafter i människonaturen, som vi alltså ännu inte lärt oss att rationellt påverka, skall utlösas i våldshandlingar med t. o. m. dödsfara för både polis och allmänhet såsom följd, kommer man väl snabbt till behovet av bättre skydd mot tillgrepp av sådana persedlar, som enligt vad erfarenheterna visat ofta spelar stor roll vid grövre brott, nämligen vapen och bilar. Rikspolisstyrelsen har i en kommuniké — just som jag i förrgår ställde min enkla fråga — pekat på vikten av bättre inbrottsskydd vad gäller vapen och likaså ökade tekniska hinder mot bilstölder. — Ytterligare problem kunde nämnas, men tidsfaktorn, då jag ställt en enkel fråga, tvingar mig att begränsa mig till vapenstölderna. Det är klart otillfredsställande att 250—300 eldvapen varje år sedan 1945 kommit i orätta händer enligt vad rikspolisstyrelsen uppgivit. Förvaringen av vapen och kanske även kontrollen av vapen är inte ordnad på ett tillfredsställande sätt, om det är så lätt att komma över dem.
</seg>
  <seg>
Enligt vapenförordningen är vapeninnehavare skyldig att så vårda vapnet, att det inte åtkommes av obehöriga. Detsamma gäller i fråga om ammunition. Men den som åsidosätter vårdnadsplikten kan tydligen inte drabbas av någon särskild påföljd. Först vid grovt åsidosättande av denna plikt kan visserligen vederbörlig licens återkallas, men det tycks vara allt. Utan att
</seg>
</page>
