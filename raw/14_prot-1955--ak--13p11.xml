<page>
  <note>
12 Nr 13
</note>
  <note>
Fredagen den 15 april 1953
</note>
  <note>
Svar på fråga ang. skälen för höjningen av folktandvårdstaxan med 30 procent
</note>
  <seg>
att den höjning av folktandvårdstaxan, som genomförts fr. o. m. den 1 april 1955, tillkommit efter utredning, som verkställts inom medicinalstyrelsen under medverkan av representanter för landstingsförbundet, stadsförbundet och tandläkarförbundet. Utredningen visade, att en klyfta förelåg mellan huvudmännens kostnader för vuxentandvården och de inkomster, som erhölls genom taxan. För att taxan skulle medge att huvudmännens självkostnader täcktes — vilket hade varit avsikten vid folktandvårdens tillkomst — erfordrades enligt utredningen en genomsnittlig höjning av taxan med omkring 60 procent. För sådant fall ansåg emellertid utredningen det nödvändigt att det gjordes mera exakta beräkningar av varje enskild post i taxan. En dylik undersökning beräknades dock bli omfattande och tidskrävande. Med hänsyn till önskvärdheten att så snart som möjligt ernå en förbättrad kostnadstäckning föreslog utredningen en generell höjning av taxebeloppen med 35 procent. En sådan höjning ansågs icke behöva föregripa resultatet av den fortsatta utredningen.
</seg>
  <seg>
Medicinalstyrelsen anslöt sig i princip till vad utredningen anfört och ansåg motiverat, att en uppräkning av taxebeloppen kom till stånd utan ytterligare dröjsmål. Styrelsen ansåg dock, att den allmänna procentuella höjningen borde begränsas till 30 procent. Vid remissbehandlingen av medicinalstyrelsens förslag rådde enighet om att taxan borde höjas. Socialstyrelsen ifrågasatte, om man inte borde stanna vid 20 procent, medan priskontrollnämnden, pensionsstyrelsen och landstingsförbundet anslöt sig till medicinalstyrelsens förslag. Å andra sidan framfördes också förslag om större höjningar, nämligen från statskontoret och stadsförbundet, vilka båda påyrkade en 35-procentig höjning, och från tandläkarförbundet. För egen del fann jag vid ärendets behandling inom &lt;inrikesdepartementet
</seg>
  <seg>
medicinalstyrelsens förslag väl avvägt och ansåg mig därför böra föreslå Kungl. Maj:t en höjning av taxan med 30 procent.
</seg>
  <intro>
Härefter anförde
</intro>
  <intro>
Fröken KARLSSON (h):
</intro>
  <seg>
Herr talman! Jag ber att få tacka statsrådet och chefen för inrikesdepartementet för svaret på den fråga som jag har besvärat med.
</seg>
  <seg>
Tandvårdstaxans höjning är en fråga av så vittgående karaktär — den berör ju hela svenska folket, vare sig man står i tandvårdskön eller inte — att det kan vara av intresse för alla att den tas upp här.
</seg>
  <seg>
Dels är ju kostnaden för tandvården av så stora mått att en höjning med 30 procent också innebär en stor summa, och dels är det här fråga om en taxa om vilken riksdagen i samband med folktandvårdens genomförande, såsom också herr statsrådet påpekade, har uttalat att den skulle följa självbäringsprincipen. Att denna princip under många år icke har tillämpats och att på grund av penningvärdets fall de höjningar, som har gjorts, inte motsvarar den principens krav, det är ju att beklaga. Det var sålunda riktigt att en höjning kom till stånd.
</seg>
  <seg>
Däremot är jag litet tveksam om huruvida det är riktigt, som herr statsrådet säger i den sista delen av sitt svar, att förslaget om 30 procents höjning är väl avvägt. Det beror väl på vad man går ut ifrån. Går man ut ifrån självbäringsprincipen = kan förslaget icke vara väl avvägt, eftersom taxan enligt de föreliggande uppgifterna i så fall måste stiga med bortåt 60 procent eller, med hänsyn till att man inte kunde hinna med att göra den erforderliga speciella utredningen, kanske något mindre under en övergångstid. I varje fall är ju 30 procent lågt enligt denna beräkningsgrund.
</seg>
  <seg>
Emellertid är det inte med hänsyn
</seg>
</page>
