<page>
  <note>
Onsdagen den 14 mars 1956
</note>
  <note>
Nr 10 99
</note>
  <note>
Lag med vissa bestämmelser om val till riksdagens andra kammare för perioden
</note>
  <note>
1957—1960
</note>
  <seg>
Frankrike! Låt mig bara konstatera, att det är inte jag som fört in Frankrike i debatten, utan det var två av de borgerliga talarna i första kammaren, som för att illustrera att de inte ville, att vi i vårt land skulle råka in i ett system med för många små partier, hänvisade till Frankrike och sade: »Vi vill inte veta av ett Frankrike!» Detta har jag tolkat på det sättet, att man inte vill medverka till en för långt gående partisplittring. Hur denna partisplittring uppstått, är ju en sak som inte varit föremål för diskussion. I Frankrike kan den på ett sätt ha varit historiskt motiverad. Vi tror för vår del, att här i landet skulle en vidare utbyggnad av det proportionella valsystemet på sätt som föreslagits kunna vara ett incitament till en utveckling liknande den som delvis av andra skäl ägt rum i Frankrike, med den svaghet, det virrvarr, som den utomordentliga partisplittringen där medför.
</seg>
  <seg>
Vad har jag, herr Ohlin, att ta tillbaka av detta? Det finns inte ett ord däri som är felaktigt. Det råder en partisplittring i Frankrike — det finns en mängd småpartier. Vi tror, att en utveckling av proportionalismen skulle bidraga till en liknande utveckling i vårt land. Får man då inte lov att säga, att det franska exemplet är för oss ett varnande exempel?
</seg>
  <seg>
Samförståndsviljan! Vi demonstrerade vår samförståndsvilja 1954, säger man. Javisst, men innebär inte författningsutredningens tillsättande, med representanter för alla de demokratiska partierna och med uttryckliga direktiv att i första hand ta upp dessa ting och göra dem till en central punkt, en vilja att visa tillmötesgående mot oppositionen? Jag kan inte förstå annat. Det är ingen mening i att fortsätta en diskussion, där den ena parten inte vill i något avsnitt förstå vad den andra parten säger. Jag tror att ett närmare studium av vad som förevarit skall visa,
</seg>
  <seg>
att det är min skildring som ligger närmare verkligheten.
</seg>
  <seg>
Slutligen: jag har icke med ett ord, vare sig nu eller tidigare, klandrat författningsutredningens arbete. Vad jag sagt, herr Ohlin, är att de som sitter i författningsutredningen bör mer än några andra förstå, att detta är en invecklad fråga, som man inte löser genom improvisationer. Jag har inte ett ord att ta tillbaka i fråga om det omdömet.
</seg>
  <intro>
Herr OHLIN (fp) kort genmäle:
</intro>
  <seg>
Herr talman! Jag skall be att få hänvisa statsministern till det stenografiska protokollet, utan några ändringar, där det av statsministerns första anförande kommer att framgå, att han först yttrade, att herrarna Håstad och Dahlén hade stora möjligheter att söka forcera fram frågan. Statsministern kommer inte ifrån, genom att två gånger bestrida det, att detta är sagt. Herr Dahlén har nu påpekat, att det är regeringens direktivskrivning plus arbetsförhållandena inom utredningen som tar ifrån honom och herr Håstad dessa möjligheter. Statsministern talar, eftersom han inte vill bemöta alla de många synpunkter som här har framförts, om att oppositionspressen har sysslat så mycket med bondeförbundet. Jag förmodar, att tidningarna liksom säkert många ledamöter av denna kammare anser, att rättvisesynpunkten är så uppenbar — det behöver man inte skriva många nya ledare om — men om saken nu har den speciella aspekten, att den medför konsekvenser för mandatfördelningen mellan regeringspartierna, är det mycket naturligt, att man påpekar detta nya. Nu säger statsministern: »Jaså, det är bara det man fäster vikt vid.» Jag trodde ändå, att statsministern kände så mycket till journalistik, att han visste, att en aktuell ledare i regel har tyngdpunkten på det s. k. speciella i dagens
</seg>
</page>
