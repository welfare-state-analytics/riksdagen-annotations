<page>
  <note>
Onsdagen den 15 maj 1963 fm.
</note>
  <note>
Nr 22 105
</note>
  <note>
Ändring i rusdrycksförsäljningsförordningen, m. m., tillika svar på interpellation ang. ytterligare åtgärder av ungdomar att införa sprit från utlandet
</note>
  <seg>
ändring i spritkonsumtionen som arbetskonflikten föranledde granskas för närvarande genom &lt;:kontrollstyrelsens kontinuerliga uppgiftsinsamling — kontrolistyrelsen har ju att föra en löpande statistik över fylleriförseelserna. Vidare gör medicinalstyrelsen vissa undersökningar, också dessa med utgångspunkt från den konfliktsituation vi nyligen haft. Medicinska forskningsrådet har förklarat sig berett att satsa pengar på närmare studier av problemen, och Centralförbundet för nykterhetsundervisning har gjort upp ett omfattande program, upptagande inte mindre än sex opinionsundersökningar, vilka alla skall dra slutsatser ur den situation som konflikten gav upphov till.
</seg>
  <seg>
Jag tycker det är tillräckligt med dessa undersökningar och anser inte att finansministern skall begära ytterligare en del allmänna opinionsundersökningar. Det kan bli för mycket av undersökningar — reaktionen kan bli en annan än den man avsett, om man envisas med att fråga folk många gånger om samma sak.
</seg>
  <seg>
Detta är en rent personlig uppfattning. Det är emellertid inte denna som varit avgörande, när jag ställt mig ovillig till att starta de av interpellanten begärda allmänna opinionsundersökningarna. Bestämmande därvidlag har helt enkelt varit att det varken här i riksdagen eller ute bland folket finns något gehör för de båda radikala ingripandena: ett totalförbud eller återinförande av motboken.
</seg>
  <seg>
Skulle jag våga mig på en jämförelse mellan uppfattningen i alkoholfrågorna hos riksdagens ledamöter och hos den breda allmänheten, bleve väl slutsatsen snarast den, att riksdagen är mera skärpt och mera ambitiös i sitt sätt att se på alkoholbruket än den breda allmänheten. Jag vågar emellertid säga, att varken den kammare jag nu har äran tala inför eller medkammaren är beredd att tillgripa någon av de radi-
</seg>
  <seg>
kala metoderna. Därför måste nykterhetsarbetet fortsätta i de banor vi hittills varit inne på. Vi får inte förtröttias i det hänseendet, men jag vill också understryka att frågorna inte kan lösas genom något Alexanderhugg.
</seg>
  <seg>
Herr talman! Jag har som sagt velat göra dessa kommentarer till själva interpellationssvaret. På detta tidiga stadium av debatten skall jag inte gå in på propositionsförslaget och de olika reservationerna, utan jag återkommer därtill om så erfordras.
</seg>
  <intro>
Chefen för socialdepartementet, herr statsrådet ASPLING:
</intro>
  <seg>
Herr talman! Herr Wiklund beklagade att han inte hade fått svar på en till mig riktad enkel fråga. Denna ställdes i ett ömtåligt förhandlingsläge och gällde huruvida jag ville ta vissa initiativ för den händelse arbetskonflikten vid Vinoch spritcentralen bleve långvarig.
</seg>
  <seg>
Jag är, herr talman, övertygad om att herr Wiklund har sig bekant att socialministern svarar för förlikningsväsendet här i landet. Det skulle då ha tett sig egendomligt om jag i det aktuella läget hade gjort uttalanden som kunde ha uppfattats såsom en profetia angående arbetskonfliktens längd. Som nu framgått av finansministerns interpellationssvar är en rad undersökningar i gång, och jag föreställer mig att dessa kommer att ge en viss belysning av den situation som rått under konflikten. Resultaten kommer självfallet att redovisas.
</seg>
  <seg>
Jag vill emellertid i sammanhanget betona att de undersökningsresultat det kan bli fråga om avspeglar extraordinära förhållanden, vilket helt naturligt måste begränsa möjligheterna att dra mer allmängiltiga slutsatser av undersökningsmaterialet.
</seg>
  <seg>
Herr talman! Jag har velat avge denna deklaration med anledning av det påpekande herr Wiklund gjorde i sitt inlägg.
</seg>
  <note>
4+&amp; — Andra kammarens protokoll 1963. Nr 22
</note>
</page>
