<page>
  <intro>
Herr NYGREN (s) kort genmäle:
</intro>
  <seg>
Herr talman! ”Undantagsvis” betydde enligt herr Henmarks partivän Westberg i Ljusdal tre till fem polisdistrikt. I tre till fem polisdistrikt kan man från folkpartiets sida acceptera indragningar! Undantagna från det hotet, av de 19 som polisutredningen har nämnt, är fyra som faller för den regionala spärren. Kvar är 15 polisdistrikt, och folkpartiet kan alltså finna sig i att fem av de polisdistrikten kan försvinna. Det betyder att samtliga dessa distrikt får känna oro för framtiden, trots att herr Henmark påstår att herr Westbergs reservation innebär avstyrkande av propositionen.
</seg>
  <intro>
Herr HENMARK (fp) kort genmäle:
</intro>
  <seg>
Herr talman! Jag hoppas att herr Nygren inte menar att jag skall ta exempelvis statsrådets siffror så bokstavligt att jag vill hävda att han sagt att det skall bli 95 eller 100 distrikt efter omorganisationen därför att han har råkat nämna de siffrorna. På samma sätt har också herr Westberg anfört detta som exempel på vad man kan tänka sig att reformen skall innebära. Men alltjämt kvarstår att indragningar skall göras undantagsvis, att de inte får beröra den regionala organisationen och att de skall vidtas under iakttagande av de restriktioner som finns intagna i reservationen.
</seg>
  <intro>
Herr WESTBERG i Ljusdal (fp) kort genmäle:
</intro>
  <seg>
Herr talman! Jag finner att herr Nygren läser reservationen som en viss potentat sägs läsa Bibeln. Han har inte upptäckt att det står ”i enstaka fall” i reservationen, eller också förstår han inte vad det innebär. Men jag ber att få understryka att det står att man ”i enstaka fall” kan vara tvungen att göra en indragning. Vi kan inte in absurdum hävda att det inte får ske i något enda fall; det kan finnas något enstaka fall där det är nödvändigt. Det framgår av reservationen, och det hoppas jag också att herr Nygren förstår.
</seg>
  <intro>
Herr KARLSSON i Malung (s):
</intro>
  <seg>
Herr talman! Den polisreform som vi nu diskuterar är en reform som man på många håll i landet ställt sig tveksam till. Tveksamheten har inte minst gällt om allmänhetens möjligheter till kontakter med polisen avsevärt skulle försämras, särskilt i ett geografiskt vidsträckt polisdistrikt där avstånden till kansliorten skulle bli mycket stora.
</seg>
  <seg>
Polisens arbetsmöjligheter i geografiskt stora polisdistrikt skulle enligt mitt sätt att se uppenbarligen försvåras, särskilt vid behov av snabbt ingripande — t. ex. vid trafikolyckor och grövre brott. Effektiviteten kan knappast öka om alltför lång tid går åt att färdas till de platser där polisens arbetsuppgifter skall utföras. Jag vill personligen uttrycka mycket stor tveksamhet till den distriktsindelning som varit avsedd för norra delen av Dalarna, där avstånden till kansliorterna skulle bli mycket stora. Under vissa tider av året, när turistfrekvensen i de områdena är mycket hög, tror jag att polisens lokala kännedom om förhållandena kan vara mycket värdefull och till stort gagn för polisens arbete. Den polisiära servicen på övervakningssidan bör inte försämras. Den lokala polisorganisationen bör utgöra kärnan i ett rationellt och effektivt polisväsen.
</seg>
  <note>
3 Riksdagens protokoll 1972. Nr 26—29
</note>
  <note>
Nr 27 Onsdagen den
</note>
  <note>
23 februari 1972
</note>
  <unknown>
Vissa reformer inom polisoch åklagarväsendet
</unknown>
  <unknown>
65
</unknown>
</page>
