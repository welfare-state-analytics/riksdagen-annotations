<page>
  <note>
Fredagen den 22 april 1966
</note>
  <note>
Nr 19 101
</note>
  <seg>
Uppskov med omläggningen till högertrafik
</seg>
  <seg>
punkt och att ett uppskov skulle kunna medföra vissa omläggningar i förberedelsearbetet. I själva verket är frågan om föroch nackdelar med ett uppskov mycket svår att bedöma. Jag vill dock starkt understryka vikten av att upplysningsarbetet inom trafikomläggningen måste bedrivas med all möjlig skyndsamhet. En nyligen publicerad undersökning visar, att en stor del av allmänheten fortfarande inte känner till att högertrafik skall införas den 3 september 1967.
</seg>
  <seg>
Herr talman! Till sist vill jag erinra om att Kungl. Maj:t enligt riksdagens beslut 1963 har befogenhet att ändra tidpunkten för övergången, om detta skulle visa sig motiverat. Jag förutsätter att denna omständighet beaktas och att en eventuell omprövning sker, om så skulle visa sig erforderligt, trots att riksdagen i dag avslår motionerna.
</seg>
  <seg>
Herr talman! Jag har inget yrkande.
</seg>
  <intro>
Herr LEVIN (s):
</intro>
  <seg>
Herr talman! När riksdagen 1963 beslöt att införa högertrafik år 1967 gjorde jag vad jag kunde för att motarbeta detta. Jag ansåg, och anser fortfarande, att det är en onödig och olycklig reform. Den kommer att kosta en massa pengar och jag är inte alls övertygad om att den ger oss någonting i form av minskade olycksfallsrisker i trafiken — tvärtom.
</seg>
  <seg>
Nu har det visat sig att vissa av de farhågor vi uttalade, nämligen att det skulle bli dyrare än beräknat, redan har slagit in. Man har nu beräknat att omläggningen kommer att kosta ca 600 miljoner kronor — antagligen blir det ytterligare några hundratal miljoner.
</seg>
  <seg>
Om jag alltså inte på något sätt har ändrat min uppfattning betyder detta inte, att jag kan ansluta mig till några av motionerna om att vi skall uppskjuta övergången. Riksdagen har ju med stor majoritet beslutat en övergång till högertrafik. Spelets regler är ju att de som kommit i minoritet får låta sig nöja
</seg>
  <seg>
med vad majoriteten beslutat. Att det skulle vara någonting att vinna på att ytterligare uppskjuta omläggningen ett år, som föreslås i en motion, eller två år eller på obestämd tid, som föreslås i en annan, kan jag inte tänka mig. Jag har därför liksom utskottsledamöterna i övrigt inte kunnat tillstyrka bifall till någon av motionerna.
</seg>
  <seg>
Även om jag således för min del i dag har samma uppfattning om det olyckliga beslutet om övergång till högertrafik som jag hade 1963, kan jag konstatera att den föregående talaren, herr Nyberg, däremot inte hade några betänkligheter 1963. Från talarstolen beklagade han tvärtom då att vi inte redan hade infört högertrafik och sade att han med tillfredsställelse hälsade, att departementschefen nu hade kommit med förslag om övergång till högertrafik. Om herr Nyberg 1963 hade hyst några av de betänkligheter som han nu har, hade det funnits hopp om att även han anslutit sig till reservationen för avslag i tredje lagutskottet 1963. Han gjorde alltså inte detta men tycks nu ha tänkt om, åtminstone i vissa avseenden. Jag finner det dock märkligt att hans omtänkande innebär att vi inte skall upphäva beslutet utan uppskjuta omläggningen ett par år. Vad skulle det vara för mening med att uppskjuta omläggningen några år, då vi ändå har beslutat oss för högertrafik?
</seg>
  <seg>
Herr talman! Jag yrkar bifall till utskottets förslag.
</seg>
  <intro>
Herr NILSSON i Bästekille (h):
</intro>
  <seg>
Herr talman! Motivet för de motioner i denna fråga som väckts i år har varit de höga kostnaderna för en omläggning till högertrafik, vilka gör att man nu vill skjuta på omläggningen. Men är dessa höga kostnader verkligen överraskande för någon? Redan när man första gången diskuterade denna s. k. reform och kostnaderna för densamma, sade vi klart och tydligt ifrån, att de summor som då nämndes inte skulle förslå, och
</seg>
</page>
