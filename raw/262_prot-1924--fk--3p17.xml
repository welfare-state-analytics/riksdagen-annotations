<page>
  <note>
Nr &amp;
</note>
  <note>
Statsverkspropositionen. (Forts.)
</note>
  <note>
18 Torsdagen den 17 januari f. m.
</note>
  <seg>
Den ena regeringen har avlöst den andra, men alltid har det i detta avseende blivit samma negativa resultat. Riksdagens majoritet har ej heller velat göra något för denna sak. Följden har emellertid blivit den, att jordbruket nu har att kämpa mot övermäktiga ekonomiska förhållanden, som särskilt i de delar av landet, där den regniga väderleken under sommaren och hösten försvårade skördens bärgning, äro nästan olidliga. Priserna å en del av jordbrukets produkter, framförallt brödsäd, överstiga ju endast obetydligt det pris, som var rådande före kriget. Rågen noteras nu i kronor 14:50 å 15:— och vetet i kronor 17:50 å 18:—, men flertalet jordbrukare erhåller nog icke ens detta pris, då för detsammas ernående kvarnarna fordra en viss kvalitetsvikt, som spannmålen i år till följd av det dåliga bärgningsvädret i allmänhet ej når upp till. Många jordbrukare erhålla därför ett pris för sin brödsäd, som ligger avsevärt under noteringspriset och kanske för åtskilliga kan ligga under det pris, som betalades 1914. Men att det under sådana förhållanden ej kan löna sig att bedriva lantbruk måste ju stå klart för var och en. Detta framgår ju även utav den nyss slutförda, av riksdagen begärda produktionskostnadsutredningen, vilken visar att å de undersökta egendomarna medeltalet av det i jordbruket nedlagda kapitalet under åren 1919—1920 lämnat 5,12 procent, 1920—- 1921 1,06 procent och 1921—1922 endast 0,68 procent. Hade undersökningen omfattat även det senaste året, så är det sannolikt, att det ej blivit någon avkastning alls på kapitalet utan underskott. Men huru skall det under sådana förhållanden vara möjligt för den mängd av jordbrukare, som har skuld på sina gårdar, att förränta densamma? Och likväl äro dessa undersökta jordbruk relativt taget ganska välskötta, enär skördeavkastningen från desamma varit något högre än vad den är från dylika jordbruk i allmänhet. Om undersökningen därför omfattat sådana gårdar, vars avkastning motsvarar medeltalet, hade nog resultatet blivit ännu mera nedslående. Det bör ju ej heiler förvåna någon, att resultatet blir nedslående, då man vet, att priset på flera utav jordbrukets viktigaste produkter endast obetydligt överstiger 1914 års pris, medan levnadskostnadsindextalet ännu ligger 76 procent högre och detta tal väl i det närmaste motsvarar priset å de produkter jordbrukaren behöver köpa.
</seg>
  <seg>
I Konungens trontal ställes nu visserligen i utsikt, att regeringen tänker pröva de olika utvägar, som kunna erbjudas för att bringa lättnad åt det betryckta jordbruket, särskilt då för en bättre avsättning av brödspannmål. Men för att sådana åtgärder skola bliva till något gagn för jordbruket för avsättningen av 1923 års skörd, borde de ju hava trätt i tillämpning under sådan tid, att jordbrukarna ännu haft någon spannmål att sälja, och att icke snarast det gamla ordspråket blir tillämpligt: »medan gräset växer, dör kon». Jag vill i detta sammanhang också nämna, att det avtal, som herr jordbruksministern under hösten träffade med kvarnarna, hittills visat sig vara för Jjordbrukarna utan värde.
</seg>
  <seg>
Av den föreliggande statsverkspropositionen synes framgå, att man i år liksom de närmast föregående åren fått anstränga sig för att få debet och kredit att gå ihop utan att på nytt anlita skatteskruven. Det ligger ju i sakens natur, att det måste bli kännbart att från den expansion, som statsförvaltningen under krigsåren tagit, återgå till mera begränsade förhållanden ävensom att alltför hastigt minska befattningshavarnas löner eller genom avskedanden ställa en mängd personer utan inkomst och sysselsättning. Men sedan statens inkomster i så hög grad sinat, kassafonden länspumpats och statens skulder i sådan oerhörd omfattning ökats, har det ju ej gärna funnits någon annan väg än sparsamhetsvägen att gå. För att komma till ekonomisk hälsa för staten har det blivit nödvändigt att bryta med den gamla regimen. Och beträffande de reformer, som under senare åren genomförts och som kostat staten så mycket
</seg>
</page>
