<page>
  <note>
Nr 157
</note>
  <note>
Torsdagen den
</note>
  <note>
13 december 1973
</note>
  <note>
Vissa organisationsfrågor rörande armén
</note>
  <note>
188
</note>
  <seg>
Det har varit vissa svårigheter med det förut, och jag antar att det kommer att bli bestående.
</seg>
  <seg>
När det gäller det här förbandet är det självklart att det i vissa avseenden kan finnas nackdelar med att förlägga det till Norrland. Men om det är fråga om en jägareutbildning, herr Virgin, så kan vi inte tänka oss att den förläggs i närheten av Stockholm. Det krävs tillgång till övningsterräng för att utbildningen skall bli meningsfull. Jag vill för min del inte utesluta att just den utbildning som förläggs till Norrland, i den terrängen, kan vara av långt större betydelse med tanke på krigsorganisationens intressen än om den var förlagd på annat håll.
</seg>
  <seg>
Det finns mycket positivt i det här förslaget som gör att jag inte utan vidare kan acceptera detta som en eftergift även från strängt militär synpunkt.
</seg>
  <intro>
Herr JANSSON (s):
</intro>
  <seg>
Herr talman! Jag är medveten om att en motionär som fått sin motion tillstyrkt av ett utskott helst bör sitta nöjd och tyst. När jag dristar mig att bryta mot denna goda sedvänja gör jag det av två skäl: för det första skall mitt anförande bli mycket kort och för det andra är vi skaraborgare inte bortskämda med att få statliga aktiviteter lokaliserade till länet. Vi bör med tacksamhet notera det som kommer att hända nu i kammaren.
</seg>
  <seg>
I propositionen 135 föreslås att arméns kompaniofficersskola, AKS, lokaliseras till Skövde. Detta är ett fullföljande av det besked som dåvarande försvarsministern Sven Andersson gav mig på en direkt fråga under vårriksdagen i samband med en interpellationsdebatt.
</seg>
  <seg>
Det förhållandet att ytterligare en skolenhet, nämligen pansartruppernas kadettoch aspirantskola, PKAS, enligt förslaget i vår motion nr 2075, som tillstyrkts av försvarsutskottet, kommer att lokaliseras till Skövde innebär att vårt primära centrum i länet ytterligare kommer att stärka sin ställning som militär skolstad, och det har vi anledning att hälsa med stor tillfredsställelse.
</seg>
  <seg>
Skövde utgör för närvarande ett centrum för pansartrupperna med avseende på såväl grundoch repetitionsutbildning av värnpliktiga som utbildning av befäl. Där pågår även en omfattande försöksverksamhet på central och lokal nivå. Redan nu finns pansartruppskolan, PS, knuten till Skaraborgs regemente P4 i Skövde. Där sker en vidareutbildning av de fast anställda befälen vid pansartrupperna. Vidare kan noteras att den nuvarande Miloverkstaden i Skövde, som sysselsätter närmare 200 personer, är den största inom pansartrupperna, vilket bl. a. motiverar den försöksverksamhet som jag tidigare omnämnde.
</seg>
  <seg>
Som framhålls i motionen innebär ett beslut om att förlägga PKAS till Skövde inte i sig självt något större tillskott av arbetstillfällen till orten. Skolan är ju en liten enhet. Men det viktiga i sammanhanget är att beslutet innebär att Skövde för framtiden kommer att stärka sin ställning som fortsatt centrum för pansartrupperna i landet. Detta måste vara ett glädjande besked för alla dem som sysslar med denna verksamhet. Därmed tryggas också, såvitt vi kan förstå, på sikt ett betydande antal arbetstillfällen för Skövdeområdet och Skaraborgs län. Jag hoppas att de farhågor vår nye försvarsminister hade beträffande de merkostnader som
</seg>
</page>
