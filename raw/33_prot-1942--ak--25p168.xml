<page>
  <note>
Lördagen den 20 juni 1942. Nr 25. 169
</note>
  <seg>
'Ändrad lydelse av vissa delar av lagen om folkpensionering, m. m. (Forts.) dyrortsgrupper skall bli riktig. Det är icke fråga om något annat än litet pengar, litet tid och litet arbete. Men ifall man försummar att vidtaga sådana åtgärder och varje gång denna fråga kommer till riksdagen säger, att det kan man av tekniska skäl icke lösa, stå vi givetvis och stampa på samma plats hur länge som helst.
</seg>
  <seg>
Nu ha emellertid bondeförbundets representanter fallit ifrån denna linje och i stället gått på ett förslag om fyra fasta tillägg. Även om detta, å ena sidan, innebär en större fördel för en del pensionärer i den lägsta dyrortsgruppen, innebär det, å andra sidan, att rätt många pensionärer bli felplacerade — alltså en snedvridning i utvecklingen i högre grad än vad Kungl. Maj:ts nuvarande förslag innebär. Det kan för frågans fortsatta behandling icke vara nyttigt att låta detta förslag av tekniska skäl läggas alltför långt åt sidan om vad man menar vara riktigt. Jag kan därför för min del icke den här gången följa med herr Hansson i Rubbestad i hans reservation. Vi kanske kunna få sällskap en annan gång i stället.
</seg>
  <seg>
Trots att jag icke anser utskottsförslaget eller Kungl. Maj:ts behandling av denna fråga på något sätt tillfredsställande, finns det för dagen ingenting annat att rösta på än utskottsförslaget, varför jag vill yrka bifall till detta förslag dock med den ändring i motiveringen, som återfinnes i fröken Hesselgrens reservation. Jag tror, att det behöver mycket starkt understrykas, att man i fortsättningen söker övervinna alla de tekniska svårigheter, som kunna ställa sig i vägen för en rättvis lösning av frågan om dyrtidstillägg till folkpensionärerna.
</seg>
  <intro>
Herr Eriksson i Stockholm:
</intro>
  <seg>
Herr talman! Bland de frågor, som föreligga i det nu föredragna utlåtandet, är det allenast en detalj, som rör dyrtidstilllägget, som varit föremål för överläggning här i kammaren. Två ledamöter av utskottet, som representera samma uppfattning som jag, ha redan yttrat sig i debatten och i huvudsak utvecklat de synpunkter, som jag kan lägga på frågan. Då jag trots detta ansett mig nödsakad att begära ordet, är det närmast för att till kammarens protokoll få avge en förklaring i anslutning till ett anförande, som här hållits, därför att det kan rimligen icke få stå oemotsagt, vad som framhållits i det anförandet.
</seg>
  <seg>
Innan jag går in på den saken, vill jag emellertid säga — det har för övrigt framgått av den debatt i denna fråga, som vi haft tidigare, när vi diskuterat frågan om procentuella eller fasta dyrtidstillägg till folkpensionerna — att jag för min del är mycket betänksam rörande principen om fasta dyrtidstillägg. Detta icke därför att dessa fasta dyrtidstillägg ge samma belopp åt pensionärer, bosatta på olika dyrorter, utan närmast därför att denna princip ger samma belopp åt pensionärer på samma dyrort, fastän deras behov givetvis måste betecknas såsom synnerligen olika. Den saken ha vi diskuterat vid tidigare tillfällen, men jag vill ännu en gång fästa uppmärksamheten på att principen om ett fast dyrtidstillägg på 35 kronor, som man här tagit såsom utgångspunkt i debatten, betyder, att både den som icke har någon inkomst från annat håll — det vill säga åtnjuter tilläggspension med högsta möjliga belopp — och den som har inkomst av kapital eller arbete, som räknas såsom inkomst i pensionslagens mening, får det fasta beloppet. I dessa fall, då inkomst av nämnt slag förekommer, utgör tilläggspensionen kanske icke mer än 1, 2 eller 3 kronor i månaden. Det måste betecknas såsom ganska orimligt, att även dessa förmånstagare erhålla dyrtidstillägg med 35 kronor. Därest en förbättring av pensionsförmånen anses skälig, synes det mig att denna förbättring icke skall ske i form av dyrtidstillägg. Vore det fråga om en allmän höjning av pensionsförmånerna, skulle jag givetvis icke ha någonting emot
</seg>
</page>
